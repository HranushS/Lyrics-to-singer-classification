Artist,Song,Lyrics
ԱՐԹՈՒՐ ՄԵՍՉՅԱՆ,ԱՀԱ ԵՎ ՎԵՐՋ,"
	Ահա և վերջ...

	Վերջ հարաժամ և հարատև,

	Իբրև վերջին փակվող մի էջ,

	Եվ վերադարձ չկա արդեն:

	Օ՜ հարազատ, խզված ձայներ,

	Դու իմ վերջին, վերջին աղոթք,

	Բանտված հոգու արվարձաններ,

	Շղթայակիր ու մենավոր:

	Ահա եվ վերջ...

	Սրտում անզոր մի աղաղակ,

	Օ՜ անավարտ, վերջին իմ երգ,

	Դու իմ վերջին մայրաքաղաք:

	Հիմա մենք ու՞մ ենք հավատում,

	Ո՞ւր է հոգու եկեղեցին,

	Մենք հաղթեցինք պատերազմում

	Սակայն պարզվում է՝ պարտվեցի՞նք:

	Ահա եվ վերջ...

	Ինձ ասում է մի ձայն խորքից,

	Լոկ դիմակն է հիմա խոսում,

	Որ խամաճիկն է ամբոխի:

	Երգն այն նետն է ազատության

	Ու նիզակը՝ առասպելի:

	Բել ոսոխին Հայկը հաղթեց...

	Կամ հակառակը՝ երևի՞...

	Եվ էջերն է փակում առասպելը հոգնած,

	Քարացած մի արձան, պատմություն մոռացված,

	Չկա սկիզբ և ավարտ այս հավերժ պայքարին,

	Վերացվող ձեր տեսակը հանձնվում է Բելի՞ն...

	Ահա եվ վերջ...

	Հայկը պարտվեց ոսոխ Բելին...

	Ահա եվ վերջ...

	Ես պարտվեցի ահեղ մարտում:

	Խփվել է երգն իմ անավարտ,

	Սակայն ինչո՞ւ չի ավարտվում:

	Օ՜ հարազատ, խզված ձայներ,

	Դու իմ վերջին, վերջին աղոթք,

	Բանտված հոքու արվարձաններ,

	Շղթայակիր ու մենավոր:

	Ահա եվ վերջ...

	Սրտում անզոր մի աղաղակ,

	Օ՜ անավարտ, վերջին իմ երգ,

	Դու իմ վերջին մայրաքաղաք:

	Հիմա մենք ո՞ւմ ենք հավատում,

	Ո՞ւր է հոգու եկեղեցին,

	Մենք հաղթեցինք պատերազմում

	Սակայն պարզվում է ՝ պարտվեցի՞նք:

	Եվ էջերն է փակում առասպելը հոգնած,

	Քարացած մի արձան, պատմություն մոռացված,

	Չկա սկիզբ և ավարտ այս հավերժ պայքարին,

	Վերացվող ձեր տեսակը պարտվում է Բելին...

	Ահա եվ վերջ...

	Հայկը պարտվեց ոսոխ Բելին...
"
ԱՐԹՈՒՐ ՄԵՍՉՅԱՆ,ԱՄԵՆԸ ՁԵԶ,"
	Մեծածավալ և հիասքանչ տաճարների

	Եվ ոսկեզարդ խորանների աղոթքը՝

	Ամենը ձեզ, և արծաթե լապտերը վանքերի,

	Ադամանդե շարքով հյուսված խաչերը:

	 

	Դուք ձեզ վերցրեք և փառավոր շքախմբեր,

	Եվ տոնական կախարդական զանգերը:

	Ամենը ձեզ, իսկ ինձ միայն բաժին թողեք

	Դժոխքներով անցած «Հայր մեր»-ը:

	 

	Իսկ ինձ թողեք միայն մատուռը հավատքիս,

	Տարեք բաժնեք այս աշխարհի գանձերը:

	Ամենը ձեզ, իսկ ինձ թողեք հուշերն անթիվ

	Եվ նյարդերից հյուսված կյանքիս էջերը:

	 

	Եվ թողեք դուք ինձ հեքիաթները իմ

	Եվ խաբկանքներից հյուսված ճամփաները,

	Եվ եթե հանկարծ չհասնեմ լույսին,

	Զուր չէին բոլոր աղոթքներս, Տեր:

	 

	Ամենը ձեզ` քարոզների խորհուրդն անգին:

	Ճանկեք կյանքի ձեր մարտնչած փառքերը,

	Իսկ ինձ թողեք ընկերներիս սրտերն ազնիվ

	Եվ տարերքին տրված խելառ օրերը:

	 

	Այսպես պոկված ճյուղի նման, կյանքի ծառից,

	Մոլորվեցինք այս աշխարհի մեջ:

	Եվ ուսերի վրա շալկած լոկ բեռը հավատքի,

	Եվ անաստված դարի մեղքերը:

	 

	Եվ թողեք դուք ինձ հեքիաթները իմ,

	Եվ խաբկանքներից հյուսված ճամփաները,

	Եվ եթե հանկարծ չհասնեմ լույսին,

	Զուր չէին բոլոր աղոթքներս, Տեր:
"
ԱՐԹՈՒՐ ՄԵՍՉՅԱՆ,ԱՆԱՌԱԿ ՈՐԴՈՒ ՎԵՐԱԴԱՐՁԸ,"
	Երբ անառակ որդու նման,

	Դառնաս՝ թողած քաղաքդ,

	Եվ դռնեդուռ փնտրես նրանց,

	Ում որ վաղուց կորցրած ես,

	 

	Սեղանի չորս կողմում նստած

	Նրանք են` ում գտել ես,

	Խոսքեր չկան, խմում ենք լուռ`

	Ուշ է, ուշ է...

	 

	Երբ անառակ որդու նման,

	Վերադառնաս քո տունը,

	Մթում կախված մի պատուհան,

	Ճոճվող ստվերներ անկյունում:

	 

	Երբ հայրդ ծեր դնի ուսիդ

	Իր դողացող ձեռքերը,

	Միայն կշշնջա կամաց`

	Ուշ է, ուշ է...

	 

	Հազար օտար աչքերի մեջ

	Գտնես նրա հայացքը,

	Նրան, ով որ սիրում էր քեզ,

	Սպասում քո վերադարձը:

	 

	Երբ անառակ որդու նման,

	Վերադառնում է սերը,

	Լսում ես կարճ մի պատասխան`

	Հե՜յ, ուշ է...

	 

	Եվ ո՞ւմ կամքով է, որ կյանքում,

	Ամենն ունի իր վերադարձը,

	Միշտ ուշացած գտնում ես այն,

	Ինչ որ վաղուց կորցրած ես:

	 

	Երբ անառակ որդու նման,

	Վերադառնում է խիղճը,

	Լսում ես կարճ մի պատասխան`

	Ուշ է, ուշ է...
"
ԱՐԹՈՒՐ ՄԵՍՉՅԱՆ,ԱՇԽԱՐՀԻ ՑԱՎՈՎ,"
	Սիրտս կարյունի աշխարհի ցավով,

	Որքա՜ն տառապանք, Աստված իմ, չորս դիս,

	Կյանքի դաշտերից փչող ամեն հով,

	Հառաչ ու կսկիծ կզարնե դեմքիս:

	 

	Անմեղ զոհերի արյունով եռուն

	Հողը ոտքիս տակ կմնա միշտ թաց,

	Եվ նոր վճիռներ իմ շուրջն, ու հեռուն

	Կծնվեն մարդիկ արյունով հարբած:

	 

	Սրի ու սովի կդառնան ավար

	Լույսի պես պայծառ մանուկներ սիրուն,

	Եվ ոտքի կոխան հասկեր անհամար`

	Աշխատավորի քրտինքով օծուն:

	 

	Ես ինչպե՞ս նստեմ խնջույքի սեղան

	Եվ ըմպեմ ուրախ վայելքի գինին,

	Երբ որ կխլեն մարդիկ անվարան

	Որբի բերանից պատառը հացի:

	 

	Աստված իմ, որքա՜ն անարդար վճիռ,

	Ինչպե՞ս կարող եմ քար դնել խղճիս

	Կյանքեր թևաբեկ և թշվառագին

	Աշխարհի ցավով հիվանդ է հոգիս:
"
ԱՐԹՈՒՐ ՄԵՍՉՅԱՆ,ԱՌԱՋ ԳԻՏԵԻ,"
	Առաջ գիտեի,

	Թե մարդիկ ինչու կգային աշխարհ,

	Արեգակն ինչու կթափեր ոսկի,

	Ծաղկաբաց ծառի ափերում դալար

	Ինչո՞ւ կհնչեր երգը գետակի,

	Առաջ գիտեի, հիմա չգիտեմ:

	 

	Առաջ գիտեի,

	Ինչ էին ասում աստղերը պայծառ,

	Կախված կամարից անհաս երկնքի,

	Թե ուր կարշավեր վազքը տենդահար

	Հավերժագնաց մեր մոլորակի

	Առաջ գիտեի, հիմա չգիտեմ:

	 

	Առաջ գիտեի,

	Թե ինչո՞ւ մարդկանց ծիծաղին հորդուն

	Խառնվում էր լաց, արյուն ու արցունք,

	Եվ ինչու կյանքի հինավուրց ճամփին

	Վիհին կնայեր ամեն մի բարձրունք,

	Առաջ գիտեի, հիմա չգիտեմ:

	 

	Առաջ գիտեի

	Թե ինչ կար կյանքից, մահից էլ անդին,

	Ինչ գանձեր ծածուկ ուներ ապագան,

	Եվ թե որ անսուտ, նորածագ լույսին,

	Կբացվեր հանկարծ ամեն գերեզման,

	Առաջ գիտեի, հիմա չգիտեմ:
"
ԱՐԹՈՒՐ ՄԵՍՉՅԱՆ,ԱՍՏՂԵՐ,"
	Երկնքում անթիվ աստղեր են լողում,

	Բայց մարդիկ երբեք վերև չեն նայում,

	Հայացքները կախ միշտ նայում գետնին,

	Քարացած սրտով ինչ հրաշք երկինք...

	 

	Երկնքում կապույտ արևն է լողում,

	Ամպերը սակայն երկինքն են փակում,

	Շողերը վերջին խեղդվում են ահա,

	Սակայն ոչ մի սիրտ չի նեղվում անգամ...

	 

	Երկնքից պոկված աստղերին ափսոս,

	Երկինքը ափսոս` հողին հարթեցված,

	Աստղերը պոկող պատանուն ափսոս,

	Ափսոս խորտակված իղձերին նրա...
"
ԱՐԹՈՒՐ ՄԵՍՉՅԱՆ,ԱՍՈՒՄ ԵՆ,"
	Ասում են կարճ է կյանքը,

	Շուտ կը մարի սրտի զարկը,

	Բայց արևի տակ ծիրանի,

	Երիտասարդ ու ծերունի,

	Ահա կանգնած շարան շարան,

	Կձանձրանան:

	 

	Ասում են քաղցր է կյանքը,

	Եվ անսահման երկրի փառքը,

	Բայց քրկի մեջ բուրաստանի,

	Ծաղիկների դեմ գեղանի,

	Մարդիկ ահա շարան շարան,

	Կձանձրանան:

	 

	Ասում են խորն է կյանքը,

	Լույս է համայն երկրի հանքը,

	Բայց կանչի դեմ ծիածանի,

	Կամ աստղերի խորհրդալի,

	Մարդիկ ահա շարան շարան,

	Կձանձրանան:

	 

	Ասում են նոր է կեանքը,

	Միշտ կհնչի սիրո զանգը,

	Բայց աներազ առանց տաղի,

	Սեղանի շուրջ աղ ու հացի,

	Մարդիկ ահա շարան շարան,

	Կձանձրանան:
"
ԱՐԹՈՒՐ ՄԵՍՉՅԱՆ,ԲԱՐՈՎ ՄՆԱՔ,"
	Դռները մեկ առ մեկ փակում

	Կյանքիս անցած էջերի պես,

	Էջերը լույս պահում սրտում,

	Մնացածը տալիս քամուն

	-Եվ հեռանւմ,

	-Բարով մնաք...

	 

	Բարով մնաս իմ մանկություն,

	Որ դեռ ապրում, այրվում ես իմ սրտում,

	Փոքրիկ ջութակ, քարքարոտ բակ,

	Աքսորների խուլ ահազանգ,

	-Կռիվ ու խաղ,

	-Բարով մնաք...

	 

	Բարով մնաք իմ ընկերներ,

	Որ կիսեցիք ինձ հետ օրերը հին,

	Ես կհիշեմ ամեն վայրկյան

	Նրանց, որոնք արդեն չկան,

	-Օրհնյալ լինեք,

	-Բարով մնաք...

	 

	Բարով մնաս դու իմ քաղաք.

	Եվ փողոցներ իմ հարազատ,

	Ես չափչփել եմ ձեզ հազար անգամ,

	Դեմքեր ծանոթ, բարի ու գորշ,

	Հեգնանք, ժպիտ և հայհոյանք,

	-Ես դեռ կգամ,

	-Բարով մնաք...

	 

	Ինքս ինձնից եմ հեռանում

	Եվ կամուրջները ետդարձի ես չեմ այրում...

	Ես հեռանում եմ, որ դառնամ,

	Հազար փակված դռներ բանամ,

	-Հիմա գնամ,

	-Բարով մնաք...

	 

	Մնաս բարով, վերջին իմ սեր,

	Կորուստի պահը լուռ, և քարացած շուրթեր...

	Գիշեր անդարձ, ձեռքեր սեղմված,

	Եվ կորուստի դռները բաց

	-Ես փակեցի,

	-Բարով մնաք...

	 

	Մնաք բարով խելառ օրեր

	Անքուն հազար իմ գիշերներ

	Բարով մնաք, խոսքեր մաշված

	Դեմքեր հոգնած

	Նոր խաբկանքի դռները բաց

	-Չեմ հավատում,

	-Բարով մնաք...

	 

	Մնաս բարով, վերջին կորուստ,

	Վերջին իմ հույս, սպասում, 

	Երազ վերջին...

	Ես հեռանում եմ ամենից,

	Ամեն տեսակ սուտ խաղերից

	-Ես չեմ խաղում,

	-Բարով մնաք...
"
ԱՐԹՈՒՐ ՄԵՍՉՅԱՆ,ԴԱՏԱՐԱՆ,"
	Կապեցին վաղուց աչքերդ փալասով,

	Ժանգոտեց ձեռքիդ կշեռքը դարավոր,

	Գողացան կշռաքարերը քո խղճի

	Դու ես, որ արդարություն ես - Հե՜յ, երևի...

	 

	Հեգնեցի ես կուռքերին իմ հին ու նոր,

	Չեմ կանգնի ես քո առջև գլխակոր,

	Բանտարկված եմ ես ցմահ այս կյանքով,

	Եվ արդեն պատիժ է դա ծայրագույն հոդվածով...

	 

	Այրեցի բոլոր դռները բաց և փակ,

	Կողպեքները ձեզ վերցրեք - Հե՜յ, հիշատակ,

	Սև թելով սպիտակ թևերը կարեցի

	Ինձ ասում են - Չես թռչի - կջարդվես… Ցատկեցի...
"
ԱՐԹՈՒՐ ՄԵՍՉՅԱՆ,ԴԻՄԱԿԱՀԱՆԴԵՍ,"
	Ո՞ր խոսքերին ապավինեմ, 

	Ո՞ր հույսերով ինձ պարուրեմ ,

	Եվ ո՞ր ձայնով լարեմ նորից հոգիս,

	Եվ ո՞ր կանչին արձագանքեմ,

	Ո՞ր փարոսով առաջնորդվեմ,

	Ո՞վ կխրի դաշույնը իմ մեջքիս:

	 

	Ո՞ր ձայներից կխլանամ, 

	Ո՞ր ցավերին կդիմանամ,

	Ո՞ր խավարում ես կկորչեմ նորից,

	Եվ ո՞ր ստին կհավատամ, 

	Նորից ի՞նչից կզարմանամ,

	Եվ ի՞նչ հաղորդությամբ կհեռանամ կյանքից:

	 

	Աննշմար դողով ծառերը, 

	Մեր կյանքի փողոցներում, 

	Թաքցնում են մեր ձայները 

	Տերևի երակներում,

	Եվ դեղին մագաղաթները 

	Մայթերի վրա թերթվում,

	Եվ հողին մորմոքն են ժառանգում:

	 

	Ո՞ր աչքերի լույսը օրհնեմ, 

	Ո՞ր սաղմոսին ապավինեմ

	Եվ ո՞վ դեռ կխաչի ջութակս պաղ,

	Եվ ո՞ւմ ուժգին ոխով ատեմ, 

	Ո՞ւմ մոգական սիրով պաշտեմ,

	Ո՞ր կորուստներից կխենթանամ:

	 

	Ո՞ր քաղաքում անհետանամ,

	Ո՞ր տան խցում անէանամ,

	Եվ ո՞ւմ դիմակը ես պոկեմ դեմքից

	Ո՞ր լույսերից կկուրանամ, 

	Ո՞ր ցավերից ես կոռնամ,

	Ո՞ւմ փամփուշտից կհեռանամ կյանքից,

	 

	Աննշմար դողով ծառերը, 

	Մեր կյանքի փողոցներում, 

	Թաքցնում են մեր ձայները 

	Տերևի երակներում

	Եվ դեղին մագաղաթները 

	Մայթերի վրա թերթվում,

	Եվ հողին մորմոքն եմ ժառանգում:

	 

	Ո՞ր աչքերի լույսը օրհնեմ, 

	Ո՞ր սաղմոսին ապավինեմ

	Եվ ո՞վ դեռ կխաչի ջութակս պաղ

	Եվ ո՞ւմ ուժգին ոխով ատեմ, 

	Ո՞ւմ մոգական սիրով պաշտեմ

	Ո՞ր կորուստներից կխենթանամ:
"
ԱՐԹՈՒՐ ՄԵՍՉՅԱՆ,ԵՍ ՁԵԶ ԱՍՈՒՄ ԵՄ...,"
	Ես ձեզ ասում եմ՝ կըգա ոգու սով,

	Եվ դուք կըքաղցեք ճոխ սեղանի մոտ,

	Կընկնեք մուրալու հափրած որկորով՝

	Հըրեղեն խոսքի, վեհ խոսքի կարոտ:

	 

	Լրբենի ծաղրով արհամարհեցիք

	Ոգու վառ զեղմունք - միտք ու երազանք, 

	Նյութի տաճարում արբած պարեցիք՝

	Մոռացած անմահ, անհունի տենչանք:

	 

	Դուք, որ հեգնեցիք ուժն ստեղծագործ՝

	Ձեր նյութի հանդեպ կըգա ոգու սով.

	Եվ մուրացկի պես փշրանքի համար

	Ծարավ ու նոթի կանգնեք ծովե ծով... 
"
ԱՐԹՈՒՐ ՄԵՍՉՅԱՆ,ԵՍ ՉԳԻՏԵՄ,"
	Երկու տուն ունիմ, փակ արած,

	Երկու սիրտ ունիմ, կանգ առած,

	Երկու թև ունիմ, կապ արած,

	Երկու տեր ունիմ` մի Աստված..

	 

	Իմ հոգուս լարով խաղ արա,

	Իմ սրտիս զարկով պար արա,

	Իմ վանքիս զանգով կանչ արա,

	Էն Սայաթ-Նովին հուշ արա...

	 

	Դուդուկիս շունչով հագենամ,

	Իմ ոգուս ցավին դիմանամ,

	Աշխարհքի ստով կուրանամ,

	Նախանձի թույնից հեռանամ...

	 

	Կարգեցին գուսան ծաղրանքով,

	Երգերս` պատանդ վիրավոր,

	Կոկորդիս ձայնը խլացավ,

	Էս մարդոց խիղճը վերացավ...

	 

	Իմ հոգուս լարով խաղ արա,

	Իմ սրտիս զարկով պար արա,

	Իմ վանքիս զանգով կանչ արա,

	Էն Սայաթ-Նովին հուշ արա...

	 

	 


		Խոսք՝ Սայաթ Նովայի, Արթուր Մեսչյանի

		Երաժշտություն՝ Սայաթ Նովայի


	 
"
ԱՐԹՈՒՐ ՄԵՍՉՅԱՆ,ԵՍ ՓՈԽՈՒՄ ԵՄ ՍԼԱՔՆԵՐԸ,"
	Ես փոխում եմ սլաքները,

	Երեևի վերջին անգամ:

	Չգիտեմ ճամփան իմ բաց է,

	Թե կարմիր լույսին կմոտենամ...

	 

	Հե՜յ, ինչ իմանամ:

	 

	Ձյան սպիտակ թավշե սփռոցը,

	Իմ թողած հետքերը կծածկի:

	Խլացնող այս լռության մեջ,

	Միգուցե լսվի մեկ մեղեդի:

	 

	. . . . . . . . . . . . . . . . . . .

	 

	Բազմաձայն մի երգչախումբ է,

	Դեմքերով թշակալած:

	Բեմերում լարերը լուռ են,

	Ո՞ւր ես դու, հաջորդ իմ ցնորված:

	 

	Պատվիրված ոսկե թակարդը,

	Իր հրաշքներով քեզ չգերեց,

	Փոխանցում եմ իմ ջութակը քեզ,

	Իմ բարեկամ, օրհնյալ լինես:

	 

	Ես փոխում եմ սլաքները,

	Հեռանում եմ դեռ չեկած

	Առջևում վերջին կանգառն է,

	Ո՞ւր ես դու, հաջորդ իմ ցնորված:

	 

	Ձյան սպիտակ թավշե սփռոցը,

	Իմ թողած հետքերը կծածկի,

	Խլացնող այս լռության մեջ,

	Միգուցե լսվի մեկ մեղեդի:

	 

	. . . . . . . . . . . . . . . . . . .

	 

	Ես փոխում եմ սլաքները,

	Երևի վերջին անգամ:

	Չգիտեմ ճամփան իմ բաց է,

	Թե կարմիր լույսին կմոտենամ...

	 

	Հե՜յ, ինչ իմանամ:

	 

	Ձյան սպիտակ թավշե սփռոցը,

	Իմ անցած հետքերը կծածկի:

	Խլացնող այս լռության մեջ,

	Կլսվի, գուցե, մեկ մեղեդի:
"
ԱՐԹՈՒՐ ՄԵՍՉՅԱՆ,ԵՐԲ ԻՄԱՍՏԱԶՈՒՐԿ Է ԼԻՆՈՒՄ,"
	Երբ օրերն անցած ճանճի պես մեխվում են

	Քո օրացույցի դեղին էջերին,

	Ամիս առ ամիս անիմաստ թափվում են

	Տերևների պես, քո կյանքի ծառից:

	 

	Երբ ժամացույցի լարված զսպանակը

	Կացինն է ճոճում քո պարանոցին,

	Անցյալը դանդաղ իմաստազրկվում է,

	Ներկան էլ թմրած` քո ոտքի տակին:

	 

	Կյանքը անիմաստ իմաստազրկվում է,

	Երբ վերածվում է անվերջ պայքարի,

	Պայքարն էլ, ավաղ, իմաստազրկվում է,

	Երբ վերածվում է կյանքի իմաստի:

	 

	Իմաստը կորցրած դատարկ պատվանդանը

	Սպասում է հաջորդ կուռքի քանդակին,

	Երբ տապալվում է կանգնած արձանը,

	Ժամանակը միշտ վիժում է նորից:

	 

	Փողոց ու այգի իմաստազրկվում են

	Իմաստազրկված քաղաքի մեջքին,

	Տները նույնպես իմաստազրկվում են,

	Երբ վերածվում են ապաստարանի:

	 

	Խոսքը շատ վաղուց իմաստազրկվել է,

	Ծնվել երախում բյուր ժողովների,

	Իմաստը նույնիսկ իմաստազրկվել է՝

	Այն վազքի նման, որ ավարտ չունի:

	 

	Ձեռքերը, պարապ, իմաստազրկվում են,

	Ամեն օր դարձավ տխուր կիրակի,

	Գլխուղեղիդ մեջ օրեցօր մեխում են

	Պատճառները բյուր առանց պատճառի:

	 

	Անիմաստության խորտակվող իմ նավը

	Նորից փրկության ափին է զարնվում,

	Երբ վերարկույով քնած զավակներս

	Մեկ-մեկ արթնանում ու ինձ են նայում:

	 

	Նրանց աչքերի առկայծող լույսերը

	Ոգուս սառույցի կեղևն են փշրում,

	Անկարողության պոկում կապանքները,

	Եվ կյանքս նորից իմաստավորում:
"
ԱՐԹՈՒՐ ՄԵՍՉՅԱՆ,ԵՐԳԸ ԽՂՃԻ,"
	Վախցիր, երբ սիրտդ կարյունի`

	Վերքը խղճի չունի դարման,

	Օր ու գիշեր պիտի բանի,

	Մինչև հատնի կյանքի ճամփան...

	Քեզ չեն կարող էլ վշտակցել,

	Խիղճը ծակող ցավի համար,

	Խղճի արյան ամեն կաթիլ

	Կիյնա ծածուկ և աննշմար...

	Վախցիր, երբ խիղճդ ամբասիր,

	Մեղապարտի պես կարյունի,

	Եվ կդառնա տեր ու դպիր,

	Կյանքն արյունող ամեն ցավի...

	Աչքերիդ դեմ խղճահարի,

	Պիտի հորդի մեղքը մարդոց,

	Պիտի քայլի զորքը չարի,

	Աշխարհի մեջ տառապակոծ...

	Վախցիր, երբ դեմքդ է միշտ ժպտում,

	Բայց կարյունի խիղճդ ներսեն

	Երբ կկիսես հացը մարդու,

	Բայց արյան համ կգա հացեն:
"
ԱՐԹՈՒՐ ՄԵՍՉՅԱՆ,ԵՐԵԿ ԵՎ...,"
	Երեկ տխուր, այսօր ուրախ

	Ալիքի պես ծափ եմ տալիս,

	Երեկ դեպի անհայտություն,

	Այսօր դեպի ափ եմ գալիս:

	 

	Լուռ ժպտում եմ փոքր ու մեծին,

	Կամ ծիծաղում խենթի նման,

	Նվիրվում եմ ավազներին`

	Անապատի գետի նման:

	 

	Նվիրվում եմ անմնացորդ,

	Ինձ ժպիտներն ո՞ւր են տանում

	Ծիծաղիս մեջ ամեն անցորդ

	Հոգնած հոգին է լվանում:

	 

	Վաղը, երբ որ մշուշ լինի

	Եվ արցունքներ ծնվեն ցավից,

	Գուցե մեկը, փոքրիկ մի կայծ

	Ետ բերի իմ ծիծաղից:

	 

	Երեկ տխուր, այսօր ուրախ

	Ալիքի պես ծափ եմ տալիս,

	Երեկ դեպի անհայտություն,

	Այսօր դեպի ափ եմ գալիս:
"
ԱՐԹՈՒՐ ՄԵՍՉՅԱՆ,ԵՐԿԻՐ ՀՆԱՄՅԱ,"
	Երկիր հնամյա, երկիր հայրենի,

	Ոչ մի աստղ պայծառ և ոչ մի լուսին

	Քո հավերժական հմայքը չունեն,

	Լեռներից այն կողմ, ամպերից անդին:

	 

	Որքան էլ քեզնից ես սուրամ հեռու,

	Որքան էլ օտար հողերում լինեմ,

	Անհունության մեջ, միջոցին թափուր,

	Ես քեց կորոնեմ, հայրենի իմ տուն:

	 

	Դու առաջին սեր և վերջին կարոտ,

	Հուշերի նավակ, ուրախ ու ցավոտ,

	Շրթերիս վրա կմնաս միշտ դու,

	Մայրական համբույր, իմ կարոտ տխուր:

	 

	Երկիր հնամյա, երկիր պապենի,

	Քո ոգուց շաղված լեզու մայրենի,

	Քո ոգուց բուսած տենչանք ու կարոտ,

	Ի՞նչ եմ առանց քեզ՝ միայն անտունի:

	 

	Ամպամած ձմեռ, թե պայծառ գարուն,

	Արցունքի հովիտ կամ դրախտավայր,

	Ես քեզ կտենչամ, ես քեզ կկանչեմ,

	Ես քեզնով կապրեմ, հայրենի իմ տուն:
"
ԱՐԹՈՒՐ ՄԵՍՉՅԱՆ,ԶԱՐՄԱՆՈՒՄ ԵՄ ԵՍ,"
	Աղբյուրից մաքուր ջուրը խմելիս՝ ես կհագենամ,

	Եվ հետո, մի պահ կառչած ներկային, ես կզարմանամ,

	Թե ինչպես եղավ, որ մեր շուրջ հանկարծ ամենը փոխվեց:

	Ասում են՝ ամեն երազանք ու հույս նորից պղտորվեց:

	 

	Զարմանում եմ ես մեր առջև փակվող հազար դռներից,

	Զարմանում եմ ես մեզ բաժան անող հազար շերտերից,

	Զարմանում եմ ես և նորից-նորից ես չեմ հասկանում:

	Եվ գլուխս կախ ամբողջ իմ կյանքում ազգս եմ փնտրում:

	 

	Ես չեմ զարմանում նորից արթնացած բյուր ճիվաղներից,

	Զարմանում եմ ես նորից համբերող իմ ժողովուրդից,

	Զարմանում եմ ես և չեմ վախենում օտար թշնամուց,

	Խորանը երկրիս ներսից էր քանդվում և արդեն վաղուց:

	 

	Ժանտախտի օրոք քեֆ է ընդանում մի համատարած,

	Լրբերը վերցրին իրենց երեսից դիմակն ամոթխած,

	Կսպանվի սարում այրվող փամփուշտով չքնաղ պատանի,

	Դատապարտելով աճյունը սառաց մի ճոխ թաղումի:

	 

	Զարմանում եմ ես, որ նորից-նորից, գլուխը կորցրած,

	Ընթանում ենք մենք անցած ուղիով արդեն բթացած:

	Զարմանում եմ ես, որ այս աշխարհում ոչինչ չի փոխվում:

	Անիվը սելի նորից կոտրվեց իր սիրած փոսում:

	 

	Զարմանում եմ ես դատարկ ու պարապ ինչ-որ հույսերից,

	Զարմանում եմ ես, որ չեմ զարմանում էլ ոչ մի բանից,

	Խուլ ու հնազանդ չարին հանձնված այս մեծ աշխարհից

	Եվ մարդկանց անդունդը տանող ճանապարհներից:
"
ԱՐԹՈՒՐ ՄԵՍՉՅԱՆ,ԷԼ ՈՉ ՄԻ ՎԻՇՏ,"
	Էլ ոչ մի վիշտ, էլ ոչ մի ողբ,

	Ոչ մի կսկիծ, կամ էլ մորմոք,

	Ոչ մի դատարկ հույս կամ աղոթք,

	Կամ բյուրեղյա երազ անհոգ.

	Անցան դարեր:

	 

	Բավ է դիեր ու հեկեկանք,

	Բավ է՝ մեր ծեր ցավը ողբանք,

	Հերիք՝ անխելք մխիթարանք.

	Հոգնել եմ ես:

	 

	Որքան հետքեր գաղթականի,

	Որքան տներ առանց ծխի,

	Իբրև վկայք՝

	Դեռ չմարած մեր պարտքերի:

	 

	Որքան աղոթք անզեն իզուր

	Եվ սխրանքներ անհատների,

	Պարապ գանգեր՝

	Առանց մարմին ու անլեզու:

	 

	Կար լոկ դիմակ վստահության,

	Միայն ստվեր խիզախության,

	Եվ, իբր վերջ,

	Ապտակն ուժգին մեր պատմության:

	 

	Սա է աղոթքը մեր դարի,

	Սա է պատգամը մեր ծառի,

	Այս գորշ վիժվածքը 

	Պատմության և մեր հողի:

	 

	Եվ չի փոխվել աշխարհը սին,

	Եվ չեն փոխվել արև լուսին,

	Նայեք այսօր ձեր դեմքերին,

	Նայեք այսօր ձեր աչքերին:

	Հոգնել եմ ես...

	 

	Ինչ էր երեկ նույնն է այսօր,

	Նույն բզկտումն ամենազոր

	Եվ պառակտված, փշրանք դարձած

	Մի ժողովուրդ:

	 

	Նայեք իրար, նայեք ձեր մեջ,

	Ինչ կա հզոր հաղթող հավերժ,

	Եվ որն է խաչը հավատքի,

	Ով է հայր մեր:

	 

	Արդեն բավ է միմյանց խաբենք,

	Քանի դեռ ուշ չի, կանք դեռ մենք,

	Քանի դեռ սուրը ոսոխի

	Ճամփին է դեռ:

	 

	Էլ ոչ մի վիշտ, էլ ոչ մի ողբ,

	Ոչ մի կսկիծ, կամ էլ մորմոք,

	Ոչ մի դատարկ հույս, կամ աղոթք,

	Կամ բյուրեղյա երազ անհոգ.

	Անցան դարեր:
"
ԱՐԹՈՒՐ ՄԵՍՉՅԱՆ,ԹՌԻՉՔ,"
	Կապել են ամուր փալասով քո աչքերը,

	Ձեռքիդ էլ կախել կշեռքը ժանգոտ,

	Ոնց որ գողացել են քո կշռաքարերը

	Արդարություն ես դու կույր ու վախկոտ,

	Դու ես արձան, որ դատում ես իմ բախտը,

	Դու ես իմ սիրտը հանձնում գայլերին,

	Լիզում հաստափոր և փոշոտ հատորները

	Ուր շարադրած են բոլոր իմ մեղքերը

	Եվ տրամաչափը դահճին հանձնվող փամփուշտի:

	 

	Ես հեգնեցի հին ու նոր կուռքերին իմ,

	Դու ինձ չես տեսնի գլխակոր ծնկաչոք,

	Կյանքս արդեն ինձ ցմահ բանտարկել է,

	Չես վախեցնի ծայրագույն հոդվածով,

	Դու ես արձան, որ դատում ես իմ բախտը,

	Դու ես իմ սիրտը հանձնում գայլերին,

	Լիզում հաստափոր և փոշոտ հատորները

	Ուր շարադրած են բոլոր իմ մեղքերը

	Եվ տրամաչափը դահճին հանձնվող փամփուշտի:

	 

	Կիսատ թռիչքը երազիս

	Եվ լուռ տրոփը լույսերի

	Այն ինչ այսօր չհասկացա,

	Այն ինչ աստղի ես չհասա

	Եվ ինչ հեքիաթ որ չապրեցի,

	Բնավ առանց տագնապների

	Հաջորդ կյանքին ես հանձնեցի:

	 

	Թևերը սպիտակ իմ մարմնին կարեցի,

	Մոտեցա ես եզրին քո բերդի պարիսպի,

	Եվ լուռ ժպիտով երկնքին նայեցի,

	Գոռում են կանգնիր կջարդվես մի թռչի... Ցատկեցի:
"
ԱՐԹՈՒՐ ՄԵՍՉՅԱՆ,ԻՄ ՏԱՐԻՆԵՐԸ,"
	Իմ տարիները չոր հենակ,

	Փողոցներում դատարկ հնչյուն:

	Ինչպե՞ս հասնեմ քեզ, մոտենամ,

	Իմ տաք երակ, իմ մանկություն,

	Երբ տարիներն են ինձ ջնջում:

	 

	Մտերիմներ՝ թե հին, թե նոր:

	Մաքուր էր սերն իմ առաջին:

	Չեղած մի կիրք, մի նոր կարոտ,

	Որ մոտեցավ իր շուրթերով

	Այդ չպղծված միակ խաչին:

	 

	Ճաշակեցի և քեն, և ողբ,

	Ու կուրացած իր փայլերից

	Քրքջացող մարդկանց ամբոխ

	Ու կորուստներ՝ թե հին, թե նոր,

	Ու մուրացող իմ հայրենիք:

	 

	Ահա կանգնել է իմ դիմաց,

	Դա ես տեսել եմ, թե լսել,

	Օ սոսկահար մահվան դիմակ,

	Օ մոտեցող աղաղակներ,

	Եվ հին ստի նոր երանգներ:

	 

	Ճերմակ երազ, ճերմակ աչքեր՝

	Ճերմակ երկրի աստղին հառած,

	Ճերմակ ցամաք, ճերմակ մի նավ,

	Անիրական կյանքի ծարավ

	Ու ժամանակը կանգ առած:

	 

	Աչքերիս դեմ ճերմակ մի սար

	Ու մեր ճամփան՝ ճերմակ տեսիլք,

	Ու մեր հայացքը համընթաց,

	Ու անհաղորդ սրտերը սառ

	Քարի նման թափվում են ցած:

	 

	Մեղեդիներ լեզուն կտրած

	Ո տեսիլքնել մեռած ու ողջ,

	Այդ խավարի մեջ ինձ գտավ,

	Այդ գիշերից ինձ դուրս հանեց

	Խզված կոկորդն իմ ընկերոջ:

	 

	Նա շոշափեց կույրի նման

	Իր երգը լուռ ու կյանքը կարճ,

	Նա լոկ մի բառ ինձ շշնջաց,

	Այսպես կիսատ ու սիրտը կախ,

	Ես շրջվեցի... բայց նա չկար:
"
ԱՐԹՈՒՐ ՄԵՍՉՅԱՆ,ԽԱՉՄԵՐՈՒԿ,"
	Կորչում գնում են, հեռանում, մեկ-մեկ բոլոր մեր ջութակները,

	Ձեզ պետք է մի նվագախումբ, որտեղ տիրում են թմբուկները

	Որտեղ ամեն մի մեղեդի փչում են լոկ փողայինները,

	Երբ լարերի ձայներ չկան, նրանք են մենակատարները:

	 

	Ձեզ չեն ների - որ դիմացաք, չնվաղեց երբեք ձեր կամքը,

	Չներեցիք և հեռացաք՝ նախազգալով խաղի ավարտը

	Ձեզ չեն ների - երբ ետ դառնաք, երբ որ մարեն հիմար կրքերը,

	Երբ քանդելուց հետո նորեն կպահանջվեն շինարարները:

	 

	Ձեզ չեն ների, որ չկորաք, պահպանեցիք ոգու տաճարը,

	Որ դատեցիք ինքներդ ձեզ հեգնած նրանց նեխած ատյանը

	Որ հարբեցող դուք չդարձաք կյանքի հոտած պանդոկների մեջ,

	Եվ չկորաք թմրած ծխում՝ տառապյալի հիմար դերի մեջ...

	 

	Տեսե՞լ եք դուք այնպես ճատրակ,

	Որտեղ խաղում են լոկ սևերը. 

	Կյանքի բեմից դուրս շպրտված՝

	Լուռ հեռանում են սպիտակները:
"
ԱՐԹՈՒՐ ՄԵՍՉՅԱՆ,ԽՈՒԼ ՀԱՌԱՉԱՆՔԻ,"
	Խուլ հառաչանքի ցավի մորմոքից,

	Միշտ նույն գիշերով սահմանված չես դու,

	Բախտի խաղն է սա, մի դաժան վարկյան,

	Անցիր բաց ճակատ, հայացքդ հեռու:

	 

	Առեղծվածային այս կյանքի բեմին,

	Այսօր անզիջող, խուլ լռության մեջ,

	Վաղը դու սակայն կհասնես լույսի,

	Եթե չկորչես տափաստաններում, ու դառնաս անտեր:

	 

	Մեռած հույսերի, մարած հավատքի

	Դու պահակը չէս սառ գերեզմանի:

	Սա լոկ փորձության քունն է, որ կանցնի

	Միայն թե բեմի լույսը չմարի:

	 

	Չորս կողմ ալեկոծ սպառնալիք վայրի

	Մինչ կսողոսկի քո քայլերի տակ

	Դու գիտես ժպտալ, նյարդերդ կապի,

	Որ չթուլանաս նախիրի առաջ:

	 

	Սա է քո ճամփան, բեռն համբերության

	Կիսամեռ չորցած արմատից չես դու:

	Թող քեզ հարվածեն ու մի պահ ցնծան,

	Դու զարկդ պահիր գալիք մարտերին, ու նայիր հեռուն:

	 

	Եվ մեկ-մեկ էլ զգույշ լսիր քո կրծքի

	Խռովքի մեղմիկ զանգերը թաքուն,

	Որ քեզ կկանչեն քո մեծ երազի

	Ժայթքող նյարդերի հարվածին հոսուն:

	 

	Երբ ազատության դռանը կապված,

	Շանը կարձակեն պահակները քո,

	Եվ գոնե մեկ օր, գոնե մեկ վարկյան,

	Դարձիր մարդկության մասնիկը անհոգ:

	 

	Դու դեռ կքայլես լուռ ու մունջ օտար,

	Եվ որսից փրկված մի գազանի պես,

	Գորշ հայացքների պատնեշի միջով,

	Ոտքի տակ ոչինչ, երկնքում ցանցեր և աղոտ հույսեր:

	 

	Եվ գոնե մեկ օր գոնե մեկ վարկյան,

	Քո ուսից գցիր բեռն հիշողության,

	Երկինք նայելիս հույսով ողողված,

	Եվ էլ մի կանչիր «Ո՞ՒՐ ԷԻՐ ԱՍՏՎԱԾ»: 
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ (ԱՇԽԱՐՀԸ ԱՅՍ ԲԱԺՆՎԵԼ Է),"
	Աշխարհը այս բաժանվել է

	Հազար ու մի տարբեր կտորների...

	Ասում են շատ վաղուց (ստում են երևի),

	Ամեն լաթի կտորը մի երկիր է՝

	Իր կարկատած օրենքներին գերի.

	Եվ մարդկային կիսված ամբոխ՝

	Ցցված այդ լաթերին:

	 

	Ամեն մի կեսը կայսրություն է,

	Կամ պետություն, կամ էլ գաղութ ինչ որ մեկի,

	Սահմանների փշալարով կարված՝

	Մարմնի վրա կապոյտ մոլորակի:

	 

	Այդ կեսերից էլ մեկը մեր երկիրն է՝

	Կապված առագաստով՝ քարե խարիսխներին,

	Կես սահմանի ցցին սեղմված,

	Կես լույսերի հույսին հառած

	Եվ կես կտոր հացին...

	 

	Եվ երբ կիսված է ժամը, և քարացած է դեմքը աշխարհի,

	Կիսված կռիվ ու մսաղաց՝ լքված կիսատ ջոկատների,

	Կիսված վերջին փամփուշտը և վերարկուն

	Նախորդ պատերազմից,

	Եվ դու որ քո մարմնով փակում ես

	Միջանցքը նոր կորուստների...

	Ես հին ու նոր կիսատներին ատում եմ,

	Այն կեսերին, որ կիսեցին հոգիս,

	Կես խուժանից արդեն ես ձանձրանում եմ,

	Կես գողերից, քառորդ հովիվներից.

	Եվ կես ճամփին մարած գնացքը մենք հրում ենք-

	(Կեցցե ամբողջությունը խենթերի),

	Կես խափնված ազգասերին ատում եմ,

	Ռամիկ պարոններից ես զարզանդում եմ,

	Էլի մի բան, որ չեմ հիշի...

	 

	Նորից փրդած ծառի մարմինը ծիլեր կտա գարնան շեմին,

	Նորից քո պատուհանը մութ կյանքի լույսով կողողվի,

	Միայն թե դիմանա քո սիրտը կիսված հազար հարվածներին,

	Չքարանան թևերը քո թռիչքի մեջ կիսված ճամփին:

	Լսի՛ր, ժամանակի կիսված զարկերը, լսիր,

	Դեռ չկիսված մի մեղեդի,

	Փակի՛ր կորուստների բացված դռները

	Եվ ամբոխին կիսված մի՛ խառնվիր:

	 

	Հե՜յ, օրհնյալ լինի մեր խենթերի միասնությունը

	Ատում եմ քեզ կիսատության գերի

	Ձեզ հետ եմ ես՝ ովքեր ցավից պարում են,

	Ձեզ հետ եմ ես՝ ով կամքը իր լարում է-

	Հեգնում ճակատագրի գորշ երեսին: 
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ (ՊԱՐ),"
	Հայր Մեր հրաշք ամենատենչ,

	Աղբյուր լուսո` Դու, որ երկինս ես,

	Սուրբ եղիցի անուն Քո,

	Տեր մեր բարձրյալ՝ Դու արարիչ ես,

	Եվ եկեսցե արքայություն,

	Եղիցի կամք Քո՝ ծայրագույն ես,

	Որպես յերկինս և յերկրի՝

	Դու` տիրակալ տիեզերքի, միայն լռում ես...

	 

	Քեզնից ենք հացը ողորմում,

	Երբ որ դաշտերը մեր լքյալ են

	Եվ թողություն ենք աղերսում

	Մեր մեղքերին, քանզի կախյալ ենք,

	Ասված է, որ ներենք նրանց,

	Ով որ պղծի երկրիս տաճարը.

	Գուցե ուրիշը և ների,

	Բայց մենք՝ երբեք. Հիշր անցյալը...

	 

	Եվ մի տանիր ի փորձություն,

	Բայց կյանքը մեր լոկ փորձություն է,

	Եվ զմեզ փրկեա Տեր ի չարե,

	Բայց ինչու Դու, Մենք ի՞նչ՝ անճար ե՞նք,

	Զի Քո է և արքայություն, և զորություն,

	Եվ փառք՝ Դու տիրակալ ես...

	Այժմ և միշտ և հավիտյան՝

	Մենք կկորչենք, իսկ Դու անմահ ես...
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ 1,"
	Ապակյա կապույտ թափանցիկ մի գունդ

	Կրում է իր մեջ մոլորակը փուչ,

	Ամպոտ արգանդում դրախտ ու դժոխք

	Կապված են իրար նույն ժամանակով...

	 

	Ծամեցին մարմնիդ նշխարքը,

	Մարսեցին խաչված պատրանքը,

	Լակեցին բաժնված արյունդ,

	Լավ է՝ չեն փոխում անունդ...

	 

	Տե՛ր, գիտես, Քեզ որդեգրել են

	Եվ ասում են՝ թլպատել են,

	Ախոռում էր Քո ծնունդը,

	Ո՞վ է հնարել այս սուտը...

	Ո՞ւմ եր պետք, ասա, այս սուտը...

	 

	Մարդկանցից հոգնել եմ անհաղորդ,

	Մեկը բութ հովիվ է, իսկ մյուսը՝ ճորտ,

	Երրորդն էլ՝ ճոճվում երկնի մեջտեղում,

	Չորորդն է միայն, որ չի հանձնվում...

	 

	Մեզ ծալում է կյանքը և վիժում,

	Միայն ավարտին ենք, Հա՛յր մեր, Քեզ հիշում,

	Մարել ենք բոլոր մոմերը խորանում,

	Քեզ կորցրել ենք, Հա՛յր մեր, չենք գտնում...

	 

	Ծամեցին մարմնիդ նշխարքը,

	Մարսեցին խաչված պատրանքը,

	Լակեցին բաժնված արյունդ,

	Լավ է՝ չեն փոխում անունդ...

	 

	Լավ է՝ չեն փոխում անունդ...

	 

	Տե՛ր, գիտես, Քեզ որդեգրել են

	Եվ ասում են՝ թլպատել են,

	Ախոռում էր Քո ծնունդը,

	Ո՞վ է հնարել այս սուտը...

	 

	Ո՞վ է հնարել այս սուտը... 
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ 2,"
	Մեկ առ մեկ հղկված քարերը հպվեցին իրար,

	Սալերով պատվեց Քո նավը և դարձավ տաճար...

	 

	Բաժնեցին նրա խորհուրդը հազար աթոռի,

	Մոռացան կիսել «Հայր Մեր»-ը

	Եվ մարդոց մաշված ջիղերը...

	Եվ լաթերը՝ ժառանգված խղճի...

	 

	Ուժասպառ վանքի կմախքը գմբեթն է կրում,

	Տեր մարդոց հոգու թոքախտն է արյունով հազում...

	 

	Դեռ կանգուն են տաճարներտ՝ հովիվներն են սուտ,

	Ինքնակոչ առաջնորդները,

	Կիսակրոն վարդապետները,

	Քահանան՝ ճարպոտ, դպիրը՝ բութ...

	 

	Ծամեցին մարմնիդ նշխարքը,

	Մարսեցին խաչված պատրանքը,

	Լակեցին բաժնված արյունդ,

	Լավ է՝ չեն փոխում անունդ...

	 

	Տե՛ր, գիտես, Քեզ որդեգրել են

	Եվ ասում են՝ թլպատել են,

	Ախոռում եր Քո ծնունդը,

	Ո՞վ է հնարել այս սուտը...

	Ո՞ւմ էր պետք, ասա՛, այս սուտը...

	 

	Մեկ առ մեկ հղկված քարերը հպվեցին իրար,

	Սալերով պատվեց Քո նավը և դարձավ տաճար...

	 

	Բաժնեցին նրա խորհուրդը հազար աթոռի,

	Մոռացան կիսել «Հայր Մեր»-ը

	Եվ մարդոց մաշված ջիղերը...

	Եվ լաթերը՝ ժառանգված խղճի...
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ 4,"
	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցին կամք Քո

	Որպես յերկինս

	Եվ յերկրի

	Զհաց մեր հանապազօրդ

	Տուր մեզ այսօր

	Եվ թող մեզ զպարտիս մեր,

	Որպես և մեք թողումք

	Մերոց պարտապանաց

	Եվ մի տանիր զմեզ ի փորձութիւն

	Այլ փրկեա զմեզ ի չարէ

	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի

	Զհաց մեր հանապազօրդ

	Տուր մեզ այսօր...

	 

	Այժմ և միշտ և հավիտյան

	Օրհնյալ ես Տեր մեր Ողորմած...

	 

	Աշխարհ վաղուց դատարկվեցավ,

	Երբ Քեզնից, Տեր, նա զրկվեցավ...

	Ձայնդ օդում մարած կեցավ,

	Ձյան փաթիլով լուռ պառկեցավ...

	Եվ վերացավ...

	Քրիստոս մեր մեջ հայտնվեցավ,

	Անձրևի պես տեղաց անցավ,

	Հողին ծարավ ջուր տվեցավ,

	Սիրտը վհատ համբարձվեցավ

	Եվ վերացավ...

	Քրիստոս երկիր մեր իջեցավ,

	Սիրտը մարդոց հետ կիսեցավ,

	Կորսված հոգում լույս վառեցավ,

	Մեր մեղքերով լուռ խաչվեցավ

	Եվ վերացավ...

	 

	Հայր մեր,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի...

	 

	Մոլորյալ եկրի փորձություններից

	Դադրած աշխարհի...

	Համբառնում եմ Քեզ Ամենակարող,

	Լույս Դու իմ աչաց,

	Հնազանդության և տառապանքի

	Քարոզները սուտ կզարնեմ պատին,

	Կողոպտյալ, անշունչ և աստվածազուրկ,

	Լույսից Քո զրկյալ խորանի լքյալ...

	Որքան էլ սեղմեն բյուր կապանքներով,

	Զկոկորդ զանգի,

	Չի խեղդվի երբեք մոգական կանչի

	Զղողանջը նորա...

	Սրտիս մեջ մաշված տաճարում խղճի

	Կպահեմ, Հայր մեր, ես անունը Քո...

	Եվ կօրհնեմ ամեն առավոտ լուսո

	Զոգիդ Արարիչ,

	Զկամք Քո բարձյալ

	Երկնային Տեր Իմ ...

	 

	Հայր մեր,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի...

	 

	Այժմ և միշտ և հավիտյան...

	Այժմ և միշտ և հավիտյան...

	 

	Աշխարհ վաղուց դատարկվեցավ,

	Երբ Քեզնից, Տեր, նա զրկվեցավ...

	Ձայնդ օդում մարած կեցավ,

	Ձյան փաթիլով լուռ պառկեցավ...

	Եվ վերացավ...

	Քրիստոս մեր մեջ հայտնվեցավ,

	Անձրեվի պես տեղաց անցավ,

	Հողին ծարավ ջուր տվեցավ,

	Սիրտը վհատ համբարձվեցավ

	Եվ վերացավ...

	Եվ վերացավ...

	 

	ՕՐՀՆՅԱԼ ԵՍ, ՏԵՐ ՄԵՐ, ՈՂՈՐՄԱԾ,

	ԱՅԺՄ ԵՎ ՄԻՇՏ ԵՎ ՀԱՎԻՏՅԱՆ...
"
ԱՐԹՈՒՐ ՄԵՍՉՅԱՆ,ՀԱՂՈՐԴՈՒԹՅՈՒՆ 5,"
	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի

	Զհաց մեր հանապազօրդ

	Տուր մեզ այսօր

	Եվ թող մեզ զպարտիս մեր,

	Որպես և մեք թողումք

	Մերոց պարտապանաց

	Եվ մի տանիր զմեզ ի փորձութիւն

	Այլ փրկեա զմեզ ի չարէ

	Զի Քո է արքայութիւն և զորություն

	Եվ փառք...

	 

	ՉԷ ՈՐ ԱՄԵՆԱԿԱՐՈՂ ԵՍ...

	 

	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի

	Զհաց հանապազօրդ

	Տուր մեզ այսօր

	Եվ թող մեզ զպարտիս մեր,

	Որպես և մեք թողումք

	Մերոց պարտապանաց

	Եվ մի տանիր զմեզ ի փորձութիւն

	Այլ փրկեա զմեզ ի չարէ

	Զի Քո է արքայութիւն և զորություն

	Եվ փառք հավիտեանս...

	 

	ՉԷ ՈՐ ԱՄԵՆԱԿԱՐՈՂ ԵՍ...

	 

	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի

	Զհաց մեր հանապազօրդ

	Տուր մեզ այսօր

	Եվ թող մեզ զպարտիս մեր,

	Որպես և մեք թողումք

	Մերոց պարտապանաց

	Եվ մի տանիր զմեզ ի փորձութիւն

	Այլ փրկեա զմեզ ի չարէ

	Զի Քո է արքայութիւն և զորություն

	Եվ փառք...

	 

	ՉԷ ՈՐ ԱՄԵՆԱԿԱՐՈՂ ԵՍ...

	 

	Հայր մեր, որ երկինս ես,

	Սուրբ եղիցի անուն Քո

	Եկեսցե արքայութիւն Քո

	Եղիցի կամք Քո

	Որպես յերկինս

	Եվ յերկրի

	Զհաց մեր հանապազօրդ

	Տուր մեզ այսօր

	Եվ թող մեզ զպարտիս մեր,

	Որպես և մեք թողումք

	Մերոց պարտապանաց

	Եվ մի տանիր զմեզ ի փորձութիւն

	Այլ փրկեա զմեզ ի չարէ

	Զի Քո է արքայութիւն և զորություն

	Եվ փառք հավիտեանս...

	 

	ՉԷ ՈՐ ԱՄԵՆԱԿԱՐՈՂ ԵՍ...

	 

	Պահեցինք աչքերի բիբերում Քեզ աչաց,

	Եվ սրտի թաքստոցում, Տեր, Քո լույսը թողած,

	Աշխարհի անաստված դիմակին կարծրացած

	Մնացինք մի փոշի, Հայր, Քո խաչը շալկած...

	 

	Բայց հեռու ես Դու, Տեր, աստղային մշուշում,

	Եվ դարերը հոսող Քեզ վայրկյան են թվում,

	Այս կյանքում մորմոքող խիղճն է Տեր ու Աստված,

	Երկնայինը հետո, երբ ընկնենք մենք անշարժ...

	 

	Բացարձակ ճշմարիտ՝ Դու խորհուրդ իրական,

	Ամենի արարիչ՝ Դու ոգի հավիտյան,

	Բայց կյանքում դողացող սերն է Տեր ու Աստված,

	Երկնայինը հետո, երբ կյանքից հեռանանք...

	 

	Պահեցինք աչքերի բիբերում Քեզ աչաց,

	Եվ սրտի թաքստոցում, Տեր, Քո լույսը թողած,

	Աշխարհի անաստված դիմակին կարծրացած

	Մնացինք մի փոշի, Հայր, Քո խաչը շալկած...

	 

	Բայց հեռու ես Դու Տեր աստղային մշուշում,

	Եվ դարերը հոսող Քեզ վայրկյան են թվում,

	Այս կյանքում մորմոքող խիղճն է Տեր ու Աստված,

	Երկնայինը հետո, երբ ընկնենք մենք անշարժ...

	 

	Երբ ընկնենք մենք անշարժ...
"
ԱՐԹՈՒՐ ՄԵՍՉՅԱՆ,ՀԱՄԸՆԿՈՒՄՆԵՐ,"
	Մեր աչքերին քող է հյուսված,

	Ու զննում ես շուրջդ միշտ դու,

	Եվ ուրիշի տեսողությամբ

	Քո քողարկված կյանքը դիտում:

	 

	Եվ հին արյամբ չափում, կրկին,

	Ուղիները քո դեմ ընկած,

	Եվ երակն ես մտնում կյանքի

	Այն հայացքով, այն հայացքով, որ համընկավ:

	 

	Թափառում ենք երկար-երկար,

	Եվ չգիտենք ուր ենք քայլում,

	Ժամանակի խոր կտավին

	Լոկ պատկերներն են մեր մուքանում:

	 

	Երկինքն իբրև մի մրաներկ,

	Փողոցն իբրև ճեպանկար,

	Եվ նա իմ կյանքն է նկարում,

	Այն գծերով, այն գծերով, որ համընկան:

	 

	Նոր հուներ է կյանքը մտնում,

	Եվ հոսում է հույզը հանգիստ,

	Լող են տալիս իր լուծույթում

	Աշխարհները նրբերանգի:

	 

	Եվ խռովքի քամուց հազիվ

	Փրփրում են ջրերն հանկարծ,

	Եվ փշրվում են ավազին,

	Ալինքները, որ համընկան:

	 

	Բերանները այս շատախոս

	Եվ խոսքերը լայնաբերան,

	Եվ օրերը տագնապալից

	Ընծաներով իրենց բերած:

	 

	Ո՞վ պիտի մեզ լույս առաքի,

	Եվ ո՞վ պիտի հողում պեղի

	Այս խորացող պատարագը,

	Այս ձայները կորած ցեղի:

	 

	Ո՞վ կտանի արյան գետով,

	Մոռացության շավղից փրկված,

	Հիշողության վեմը կերտող,

	Այն ձեռքերը, որ համընկան:

	 

	Եվ օրերի խորքից անխոս

	Մենք անցյալն ենք ոգեկոչում,

	Եվ զգում ենք հանկարծ վախով

	Թե ինչպես է կապը կորչում:

	 

	Քանի կյանքեր են չքացել,

	Մենք չգիտենք կանք, թե չկանք,

	Եվ մեր ձեռքն ենք մեկնում նրանց,

	Ում հետ մեր բախտը, ում հետ մեր բախտը համընկավ:

	 

	Խթանում է թաքուն վախով

	Ու ծեփում է կյանքը տարեց,

	Ու մնում է միայն աղոտ

	Այն երազը, որ կատարվեց:
"
ԱՐԹՈՒՐ ՄԵՍՉՅԱՆ,ՀԱՋՈՐԴ ԿՅԱՆՔՈՒՄ,"
	Ինչ որ այրվեց ու հեռացավ,

	Այն ինչ ջնջվեց ու կարծրացավ,

	Այն ինչ կիսատ շնչեց հոգում,

	Այն ինչ չարվեց մեկ այս կյանքում,

	Այն ինչ երկունք մնաց սրտում-

	Սպասիր, սպասիր- 

	Ես կավարտեմ հաջորդ կյանքում:

	 

	Կիսատ համբոյրը՝ քարացած,

	Կապոյտ գիշերը՝ չքացած,

	Կիսատ աղոթքը՝ մոռացված,

	Անբիցծ երդումը՝ ուշացած,

	Կիսատ իմ սերը՝ գողացած...

	Սպասիր, սպասիր-

	Քեզ կսիրեմ հաջորդ կյանքում:

	 

	Կիսատ ապտակը՝ չտրված,

	Կիսատ հեգնանքը՝ չմարած,

	Խաչիս վերքերը՝ սպիացած,

	Կիսատ վրեժը չլուծված,

	Եվ հայհոյանքը անավարտ...

	Սպասիր, սպասիր- 

	Ես կավարտեմ հաջորդ կյանքում:

	 

	Կիսատ երգերս՝ չերգած,

	Կիսատ տողերս՝ չգրված,

	Անձայն խորհուրդը՝ չակոսած,

	Տենդոտ բեմերը՝ չբացված,

	Կիսատ կիթառս՝ չլարած...

	Սպասիր, սպասիր- 

	Ես կլարեմ հաջորդ կյանքում:

	 

	Կիսատ անեծքը՝ հուշ դարձած,

	Կիսատ բաժակը՝ չխմված,

	Կիսատ մեղքերս՝ չգործած,

	Կիսատ հոյսերս՝ գողացված,

	Փոշոտ դիմակը՝ փրկության,

	Սպասիր, սպասիր-

	Ես կպատռեմ հաջորդ կյանքում:

	 

	Կիսատ թռիչքը երազիս

	Եվ լուռ տրոփը լույսերի

	Այն ինչ այսօր չհասկացա,

	Այն ինչ աստղի ես չհասա

	Եվ ինչ հեքիաթ որ չապրեցի,

	Սպասիր, սպասիր-

	Քեզ հետ կապրեմ հաջորդ կյանքում:
"
ԱՐԹՈՒՐ ՄԵՍՉՅԱՆ,ՀԻՄԱ ՀԱՍԿԱՑԱ,"
	Հիմա հասկացա՝ կարևորը կանգառն է:

	Ճանապարհը՝ միայն կետերի միացում:

	Շնչում է դեմքիդ քրտնած կայարանը,

	Մեզ կուլ է տալիս և դուրս շպրտում:

	 

	Սեղմված են իրար դատարկ ճամպրուկները,

	Յուղոտ բաժակները՝ սեղանին դողում,

	Իրարից զզված ուղևորները

	Ինչ-որ անիմաստ ստեր են փչում:

	 

	Ճանապարհը քո ընթացող խաբկանքն է,

	Առջևում՝ միայն անհայտություն:

	Երբ քո փողոցից մարդիք վերանում են,

	Դու փնտրիր նրանց ուրիշ քաղաքում:

	 

	Անցյալը ճզմած քո լաթերի մեջ կախում ես մեխից,

	Հե՜յ, ու՞ր պիտի փախչես ինքդ քեզանից:

	 

	Քո ճամպրուկն էլ, խե՛նթ, ջութակի պատյանն է:

	Քեզ ճանապարհին ոչ ոք չի սպասում:

	Որոնում ես այն կապույտ քաղաքը,

	Որտեղ երազները չեն գողանում:

	 

	Դու հիմա հասկացար՝ կարևորը կանգառն է,

	Ճանապարհը՝ երկու կետերի միացում:

	Անշարժությունից զզված ընթանում ես

	Քազաքից քաղաք, ուր քեզ չեն սպասում:

	 

	Պառկած ես անշարժ փայտե մահիճին՝ դողալով ցրտից:

	Հե՜յ, ու՞ր պիտի փախչես ինքդ քեզանից:

	 

	Դու հիմա հասկացար՝ կարևորը կանգառն է,

	Ճանապարհը՝ երկու անհայտի միացում:

	Շնչում է դեմքիդ քրտնած կայարանը,

	Մեզ դուրս է նետում, ետ չի ընդունում:

	 

	Երգն էլ, մի տեսակ, կետերի միացում է,

	Խոսքերը՝ կցած իրարու գնացքներ,

	Բեմն էլ անձրևոտ դատարկ կայարան է՝

	Ուր ջութակը քո՝ հարբած ուղևոր:

	 

	Անցյալը ճզմած քո լաթերի մեջ կախում ես մեխից,

	Հե՜յ, ու՞ր պիտի փախչես ինքդ քեզանից:
"
ԱՐԹՈՒՐ ՄԵՍՉՅԱՆ,ՀԻՆԳ ԴԱՐ ԱՌԱՋ,"
	Դուք, որ մեռաք հինգ դար առաջ,

	Դուք, որ այսօր կմահանաք,

	Նույն ծառի ծիլն էիք կանաչ,

	Եվ դարձաք նույն հողին ճարակ:

	 

	Հինգ դար առաջ հինգ դար հետո,

	Նույն անցորդ եք անվերադարձ,

	Կիչնի անհույս մութ երեկո,

	Ձեր աչքերի վրա սառած:

	 

	Ծառի համար և այս հողի,

	Նույնն էր երեկ նույնը այսօր,

	Նույն ծաղկումն է գարնանային,

	Եվ աշնան նույն տերևը չոր:

	 

	Նույնն է հիմա դար ու վարկյան,

	Երբ որ չկա երթ ու գալիք,

	Համայնական նույնն է ճամփան,

	Երբ որ չկա կյանքի ալիք:

	 

	Դուք, որ հաճախ արտասվեցիք,

	Եվ դուք, որ շատ զվարճացաք,

	Դուք, որ դրիք փուշ ու ծաղիկ,

	Նույն խավարին դարձաք բանակ:
"
ԱՐԹՈՒՐ ՄԵՍՉՅԱՆ,ՀՈՒՅՍ,"
	Ուշ է, նա թակում է դուռը փակ,

	Նա, ում սպասում ես շարունակ,

	Նա է, ով փրկում է քո հոգին,

	Պարանոցից հանում դեղին

	Հոգեվարքից կապված պարանը,

	Պատսպարում է քեզ վշտից՝

	Թևազուրկ այդ թռչունից:

	Հույսն է ապավենը մենության,

	Հույսն է, որ կերտում է ապագան,

	Հույսն է, որ վերջին պահին կրկին

	Կորուստների ճանապարհին

	Փրկության լույսով ժպտում է,

	Եվ այդ հույսը փրկության 

	Քո նշխարքն է հաշտության:

	 

	Լուռ է, սենյակի դռները՝ փակ,

	Ստվերն է ճոճվում պատին սպիտակ,

	Հուշն է սղոցում վհատ հոգիդ,

	Երբ կիթառի լարերը հին 

	Գիշերվա մեջ տրոփում են

	Եվ հազար-հազար երգեր 

	Պատերից հնչում են դեռ:

	Այս ցնորված մնջախաղի 

	Անզոր դիմախաղով՝

	Շարժվում են մեր ստվերները

	Կյանքի բեմի եզրով:

	Հետո մի պահ անձայն մեկ-մեկ կորչում

	Թողնում հույսի կապույտ թևերը ձեզ-

	Իրենք անհետանում:

	 

	Ի՞նչ ես այս կյանքի բեմում ճոճվող,

	Ո՞ւմ ես իսկապես դու հարկավոր,

	Ի՞նչն է, որ քո կյանքն է ավիրում-

	Օրացույցին է սևագրում

	Գուրգուրած քո երազները

	Եվ նկարդ մեծացնում-

	Փակում սև շրջանակում:

	 

	Ուշ է, նա թակում է դուռը փակ:

	Նա է՝ ում սպասում ես շարունակ:

	Նա է՝ ով փրկում է քո հոգին-

	Պարանոցից հանում դեղին

	Հոգեվարգից կապված պարանը,

	Պատսպարում է քեզ վշտից՝

	Թևազուրկ այդ թռչունից:

	 

	Այս ցնորված մնջախաղի 

	Անզոր դիմախաղով՝

	Շարժվում են մեր ստվերները

	Կյանքի բեմի եզրով:

	Հետո մի պահ անձայն մեկ-մեկ կորչում-

	Թողնում հույսի կապույտ թևերը ձեզ-

	Իրենք անհետանում:
"
ԱՐԹՈՒՐ ՄԵՍՉՅԱՆ,ՃԱՆԱՊԱՐՀ,"
	Բարակ ուղին սողալով,

	Ոտի տակին դողալով,

	Ճամփի ծայրին բուսել է

	Կյանքի ծառը շողալով:

	 

	Ի՜նչ լայն սիրտ է, որ ունի

	Այս ճանապարհն Անհունի...

	Մարդու, բույսի, գազանի

	Եվ թևավոր թռչունի: 
"
ԱՐԹՈՒՐ ՄԵՍՉՅԱՆ,ՄԱՅՐ ԻՄ (ԴՈՒՆ ՄԻԱՑԱՐ ՄԵՐ ՀՈՂԻՆ),"
	Մա՜յր իմ՝ արև ու հեռանո՜ւշ լուսնկա

	Դարձար նշխար ու միացար մեր հողին,

	Եվ հողն անուշ հայրենիքին հնամյա,

	Քիչ մ՝ավելի անուշցավ...

	 

	Մա՜յր իմ՝ երկինք և առավոտ սրբալուս,

	Դուն մեր հողին տվիր հոգիդ խնկաբուր

	Եվ հողը սուրբ լուսապսակ պապերուս

	Քիչ մ՝ավելի սրբացավ...

	 

	Մա՜յր իմ, դուն գանձ և անսպառ ոսկեհանք,

	Դարձար խորհուրդ և հողակոյտ աննշան,

	Բայց գանձն անխոյզ մեր հողերու լանջքին տակ

	Քիչ մ՝ավելի աճեցավ...

	 

	Մա՜յր իմ՝ աղբյուր սիրո անհաս հրաշքին,

	Գացիր ննջել Լուսավորչի աստղին տակ,

	Եվ սիրտն անհուն Հայաստանի մայր հողին

	Քիչ մ՝ավելի մայրացավ...

	 

	Մա՜յր իմ՝ երդիկ, մա՜յր իմ՝ սեղան տոհմական,

	Հարազատ բառ և սուրբ բարբառ մայրենի,

	Քեզնով հիմա աշխարհն հայոց աննման,

	Քիչ մ՝ավելի հայացավ:
"
ԱՐԹՈՒՐ ՄԵՍՉՅԱՆ,ՄԻ ԳՈՒՑԵ ԵՍ ԽԵՆԹ ԵՄ,"
	Մի գուցե ես խենթ եմ, կամ աշխարհն է ցնորվում...

	Մոլորված քայլում եմ ուղղանկյուն այս աշխարհում

	Եվ հաշվում դատարկ բիբերը կուրացած ու պաղ երազների...

	Մայթերից պոկում խոսքերը ոտքի տակ ճզմված ժամանակի:

	 

	Եվ նորից խաբված ամբոխը հովիվներ է նոր վիժում,

	Եվ նորից կապույտ թռչունը բանտարկվեց իր վանդակում,

	Եվ նորից սեղմված բռունցքները ինչ-որ բան են պահանջում...

	Խելացնոր ազատությունը և կախված անկախությունը

	Հեղափոխության գորշ երախում:

	 

	Մի գուցե ես խենթ եմ, կամ աշխարհն է ցնորվում,

	Անկարող ոռնում եմ լույսազուրկ իմ սենյակում,

	Կարկատում եմ շաբաթները թելերով մաշված իմ նյարդերի

	Եվ մուրում եմ լուսաբացը տաք հացից էլ ավելի:

	 

	Եվ չորս կողմը բողոքում են, ինչ-որ բան են անիծում,

	Գիտեն, ով է մեղավորը, «Հասկանում են» և դատում...

	Երբ ամեն բուսած չիբանը կյանքն է մեր ճակատագրում

	Զավակիդ պաղած աչքերը և կաթին կարոտ շուրթերը

	Բզկտում են խիղճդ և այրում:

	 

	Միգուցե ես խենթ եմ, կամ աշխարհն է ցնորվում...

	Ո՞վ է խենթ այս բեմադրիչը, մի՞թե մեկն է մեղավոր

	Չեն զնգում կախված դույլերը, ի՞նչ ժամկո՞չն է մեղավոր:

	Չես ցանում գարնան սերմերը, ի՞նչ պիտի քաղես աշնան,

	Երբ չկա վարող գութանը, մի պատճառ հանի եզանը- 

	Նրան էլ մորթի - հանգստանաս:

	 

	Ինձ ասում են՝ խենթ ես, չէ աշխարհն է ցնորվում...
"
ԱՐԹՈՒՐ ՄԵՍՉՅԱՆ,ՄԻ ՏԽՐՈՒԹՅՈՒՆ,"
	Մի տխրություն հավերժական,

	Եվ էլ ուրիշ բան չունեմ,

	Կորուստների ողբ ու կական,

	Եվ էլ ուրիշ բան չունեմ.-

	Թեև հոգուս մեջ խնդության

	Անարձագանք կանչ ունեմ,

	Ամենքի հետ լուռ եմ սակայն,

	Եվ էլ ուրիշ բան չունեմ:

	 

	Արեգակը կրկին բացվեց

	Էլ մնացածը, ոչինչ...

	Սիրտս լույսի մեջ լվացվեց

	Էլ մնացածը, ոչինչ...

	 

	Կորուստներով, սարսափներով, 

	Այս խելագառ աշխարհի

	Հոգուս ականջը լվացվեց

	Էլ մնացածը, ոչինչ...

	 

	Ախ, թե լիներ՝ իմ երազած

	Կյանքով մեկ օր ապրեի,

	Խեղճ մարդկության երջանկության

	Հանգով մեկ օր ապրեի.-

	 

	Հաղորդվեի մի ակնթարթ

	Ինձ արարող Ոգու հետ,

	Ծնված օրս գլխիս լույսի

	Թագով մեկ օր ապրեի:
"
ԱՐԹՈՒՐ ՄԵՍՉՅԱՆ,ՄԻԱՅՆ ԱՅՆ,"
	Միայն այն չի վաճառվում,

	Որ ոչ կանգնում է, ոչ ընկնում,

	Որ ոչ լողում է, ոչ թռչում,

	Միայն այդ չի վաճառվում:

	 

	Միայն նա չի վաճառվում,

	Որ ոչ ծնվում է, ոչ շնչում,

	Որ ոչ լռում է, ոչ ճառում,

	Միայն նա չի վաճառվում:

	 

	Մնացածը վաճառվում է,

	Մնացածը վաճառվում է,

	Մնացածը վաճառվում է,

	Անաստված այս աշխարհում:

	 

	Մնացածը վաճառվում են,

	Մնացածը վաճառվում են,

	Մնացածը վաճառվում են,

	Եվ բոլորն են վաճառվում:

	 

	Եվ միայն խաչիդ գամերը,

	Այս կյանքի տառապանքները

	Միայն այդ չի վաճառվում:

	 

	Եվ սրտին սեղմված պատկերը,

	Կորուստի թախծոտ աչքերը,

	Միայն այն չի վաճառվում:

	 

	Անցյալի հալված ստվերները,

	Եվ գալիք արհավիրքները,

	Միայն այդ չի վաճառվում:

	 

	Եվ նաև վերջին չորրորդը,

	Որ մերժում է այդ աճուրդը,

	Միայն, միայն դա չի վաճառվում:

	 

	Մնացածը վաճառվում է,

	Մնացածը վաճառվում է,

	Մնացածը վաճառվում է,

	Անաստված այս աշխարհում:

	 

	Մնացածը վաճառվում են,

	Մնացածը վաճառվում են,

	Մնացածը վաճառվում են,

	Եվ բոլորն են վաճառվում:
"
ԱՐԹՈՒՐ ՄԵՍՉՅԱՆ,ՄԻԱՅՆ ԻՐԱԿԱՆ,"
	Ցնորք է գուցե մեր շուրջ ամեն բան,

	Աչքերը մարդու խաբկանքի պաստառ,

	Ընթացքն աշխարհի լոկ շարժանկար,

	Ցնորք է գուցե մեր շուրջ ամեն բան:

	 

	Կսկիծն է կյանքում միայն իրական,

	Տառապանքը խոր ու բազմախորհուրդ,

	Ամեն սրտի մեջ եռացող սնում,

	Կսկիծն է կյանքում միայն իրական:

	 

	Հուշ է երազի պահը խնդության,

	Հույսի արձագանքխ ծափ և ցնծություն,

	Լուսնյակի ցոլք՝ ժպիտը մարդու,

	Հուշ է երազի պահը խնդության:

	 

	Արցունքն է կյանքում միայն իրական,

	Ամեն ժամ քամվող հյութը այս հողի,

	Խենթության հոսող հրաշեկ գինին,

	Ո՛չ, սերն է կյանքում միայն իրական:
"
ԱՐԹՈՒՐ ՄԵՍՉՅԱՆ,ՆՈՒՅՆ ՔԱՂԱՔՆ Է,"
	Դատարկվել են փողոցները հարազատ ձեր դեմքերից,

	Եվ շրջում են չորս բոլորը լոկ ստվերները անցյալի:

	Նույն քաղաքն է նույն արևը, սրճարանը անկյունում,

	Բայց օտար ուրիշ աչքեր են, անծանոթ օտար դեմքեր են,

	Քայլվածքին քո հետևում:

	 

	Եվ մարում է մեր անցյալը, ապագան էլ ուշանում,

	Ո՞վ է սխալը, ո՞վ է ճիշտը, էլ ոչ ոք չի հասկանում:

	Քեֆի մեջ են առնետները, սերմը մեկ առ մեկ կորչում,

	Հեռանում են հին տերերը, բարձրանում են վեր նորերը,

	Եվ անիվը պատմության վերադարնում:

	 

	Թեկուզ ոռնամ ու խենթանամ ես այս ցավից՝

	Ես հավատում եմ, Տեր,

	Դեռ չի չորցել արմատը մեր ծառի, և դեռ կտա ծիլեր,

	Որքան ել մենք կորցնենք իրար, այս խելագար կյանքում,

	Մեկ մեղեդի, ծանոթ մի ձայն, մեզ կդարձնի մեր տուն:

	 

	Երբ սեղմում եմ բռունցքներս եւ աշխարհն եմ անիծում,

	Երբ կորցնում եմ հաշտությունս, քո երգերն եմ մրմնջում,

	Եվ այդ ի՞նչ է, որ հավերժ է, Հույսը, կյանքը, թե՞ հոգին,

	Չգիտեմ. պարապ խոսքեր են... Երևի այս մեղեդին:

	 

	Դատարկվել են փողոցները հարազատ ձեր դեմքերից,

	Եվ շրջում են չորս բոլորը լոկ ստվերները անցյալի:

	Նույն քաղաքն է, նույն արևը և բոզերը անկյունում,

	Բայց օտար ուրիշ աչքեր են, անծանոթ օտար դեմքեր են,

	Քայլվածքին քո հետեւում: 
"
ԱՐԹՈՒՐ ՄԵՍՉՅԱՆ,ՈՐՈՎՀԵՏԵՎ ՍԻՐԵԼ ԵՄ,"
	Երբ որ մաղում եմ մեկ առ մեկ բոլոր անցած իմ տարիները,

	Թափվում են ցած, ավազի պես, օրերի շարքը անտարբեր

	Եվ վերանում են մոռացված կյանքը կերտող դատարկ բաները,

	Ցանցի վրա միայն մնաց տեսիլքը քո բյուրեղացած:

	 

	Դա էլ կանցնի գուցե մի օր և կփակվեն ցավոտ վերքերը,

	Եվ կփրկվեն տունկերը մեր համատարած այս ցամաքից,

	Եվ նվիրված պատրանքներից, նա էր միակ օրհնված արժեքը,

	Որ կպահեմ մինչև ճամփիս վերջ, որովհետև սիրել եմ ես:

	 

	Ես ձանձրացա իմ երգերից, կորցրեց կիթառս իր իմաստը,

	Չնվաղեց երբեք հոգիս, չկարգվեցի ես ծաղրածու,

	Ծուռ ու շիտակ կյանքիս ճամփին, չճարպոտեց երբեք իմ սիրտը,

	Եվ կատարվեց կյանքս կարծես, որովհետև սիրել եմ ես:

	 

	Մոլորվեցին ձայները մեր և խզվեցին ձայնալարերը,

	Եվ կորցվեցին աղմուկներում, վերջին ճիչերը խլացած,

	Մեկ մեկ միայն, անսպասելի քեզ կգտնեն կորցված երգերը,

	Միայն մի փոքր ավելի բյուրեղացած և ապրված:

	 

	Թեկուզ ոռնաս տանջող ցավից, թեկուզ ծալվի սովից մարմինդ,

	Չեն վաճառվի աճուրդներում քեզ արժեքները ժառանգված,

	Եվ խոզերի առջև, ստիպված, դու չես սփռի մարգարիտները,

	Եվ կյանքը չի դառնա տհաս, իմ բարեկամ քանի դու կաս:
"
ԱՐԹՈՒՐ ՄԵՍՉՅԱՆ,ՎԵՐՋԻՆ ԱՆԳԱՄ,"
	Չորսը պատ շարված մի տուն է,

	Չորս տախտակ մեխված մի դուռ:

	Ճաղապատ լուսամուտները-

	Խենթանոցն է համար ութ:

	Մենք ցրտից չէ, որ սառել ենք,

	Քարացել ենք խարույկից...

	Տե՛ս, այրում են մեր գրքերը,

	Որ գտան բարձի տակից:

	Այս անգամ՝ վերջին անգամ:

	Եվ խժռում է վառարանը հաստափոր,

	Իմաստները յուրացնում հատոր հատոր,

	Կարմրել է հաճույքից նրա մարմինը,

	Եվ ոռնում են ամոթից խենթերը մեր-

	Շարադրում են լուրերով բյուր պատճառներ

	Եվ նշում աննախատես հանգամանքները:

	Այս անգամ՝ վերջին անգամ:

	Հե՜յ, դե կոճկե՛ք ձեր բերանները:

	Հե՜յ, դե կանգնե՛ք բոլորդ զգաստ:

	Հե՜յ, ձեզ դատում են մանուկները:

	Հե՜յ, բարուրների մեջ սառած:

	Այս անգամ՝ վերջին անգամ:

	Ավարտվեց ձեր միացումը:

	Առնետները միացան:

	Միացան կատղած շները,

	ճիվաղները միացան,

	Միացավ և կեղտաջուրը

	Խցանված խողովակում:

	Գժերով մենք որոշում ենք 

	Անջատում և լվացում:

	Այս անգամ՝ վերջին անգամ:

	Եվ ոռնում են ամոթից խենթերը մեր,

	Շարադրում են չորս կողմից բյուր պատճառներ,

	Եվ նշում աննախատես հանգամանքները,

	Եվ փառքի նալերն են իրարից պոկում,

	Չիբանների պես օրեցօր աճում

	Չաղ ու բախտավոր բարերարները:

	Այս անգամ՝ վերջին անգամ:

	Հե՜յ, դե կոճկե՛ք ձեր բերանները:

	Հե՜յ, դե կանգնե՛ք բոլորդ զգաստ:

	Հե՜յ, ձեզ դատում ենք՝ մենք՝ գժերս:

	Հե՜յ, մեղձավոր ենք: Միաձայն: Միաձայն...

	Այս անգամ՝ վերջին անգամ:

	Մոռացե՛ք ձեր երազները,

	Ձեզնից ոչ ոք չի փախչի,

	Տուրը տաք հրաշք երկիրը՝

	Գժերով կանցնենք գործի:

	Չեք գտնի ձեր հանգրվանը

	Հեռավոր տաք ափերում,

	Չեք լափի գողցած նշխարը,

	Ձեզ գժերն են հետևում:

	Այս անգամ՝ վերջին անգամ:
"
ԱՐԹՈՒՐ ՄԵՍՉՅԱՆ,ՏԱՊԱՆԱԳԻՐ,"
	Երբ սիրավառ և հիացիկ կնայես դուն,

	Գարնան շքեղ ծաղիկներուն ու ծառերուն,

	Հիշի՛ր, որ նախ քեզնից առաջ ես եմ տեսել,

	Եվ աչքերիս լույսը պայծառ հող է հիմա:

	 

	Աշնան հարուստ պարտեզներից ամեն անգամ,

	Երբ կքաղես մրգեր հասուն ու մեղրահամ,

	Հիշի՛ր, որ ես քեզնից առաջ այնտեղ եղա,

	Եվ շրթերիս վայելքն անհուն հող է հիմա:

	 

	Երբ կգրկես թևերիդ մեջ դու հեշտագին,

	Լուսամարմին և վարսագեղ սիրո հոգին,

	Հիշի՛ր, որ նախ այդ հարբեցման ես տիրացա,

	Եվ ձեռքերիս հրայքը վառ հող է հիմա:

	 

	Երբ որ շահես բազում գանձեր ու հաղթանակ,

	Եվ ճակատիդ դնեն ոսկե փառապսակ,

	Հիշի՛ր, որ նախ փառքի դափնին ինձ է տրվել,

	Եվ ճակատիս ցոլքը վճիտ հող է հիմա:

	 

	Աշնան հարուստ պարտեզներից ամեն անգամ,

	Երբ կքաղես մրգեր հասուն ու մեղրահամ,

	Հիշի՛ր, որ ես քեզնից առաջ այնտեղ եղա,

	Եվ շրթերիս վայելքն անհուն հող է հիմա...

	Եվ աչքերիս լույսը պայծառ հող է հիմա..

	Եվ ձեռքերիս հրայքը վառ հող է հիմա...

	Հող է հիմա...
"
ԱՐԹՈՒՐ ՄԵՍՉՅԱՆ,ՏԱՐՕՐԻՆԱԿ ՄԱՐԴ ԱՐԱՐԱԾ,"
	Տարօրինակ, տարօրինակ մարդ արարած,

	Մոմի լույսով՝ խավարի մեջ համատարած,

	Կհալածես դու տեսիլքներ արևավառ,

	Կխարխափես և խավարին չես հավատա...

	 

	Արցունքներիդ մի գամածին խորին տմույն

	Գիտես նայել արշալույսի ճաճանչներին

	Սգի քողի տակ հուսալից դու սիրահար՝

	Կտառապես և վշտերիդ չես հավատա...

	 

	Վզիդ շղթա և թևերիդ ծանր կապանք՝

	Դու կփորձես արծիվներին վայել ճախրանք,

	Եվ այս կյանքի մեծ բանտի մեջ բազմակամար,

	Դու կխեղդվես՝ շղթաներիդ չես հավատա...

	 

	Փուշ ու տատասկ քեզ կարյունեն ճամփիդ վրա,

	Բայց խոցոտված քո մատներով արյունլվա,

	Դու կորոնես ծաղիկների հոգին պայծառ,

	Ցավից կոռնաս և ցավերիդ չես հավատա...

	 

	Տարօրինակ, տարօրինակ մարդ արարած,

	Քո ձեռքերով հողին կտաս կյանքեր ծաղկած,

	Կզգաս դեմքիդ մահվան քամին և հողմավար,

	Կընկնես անշունչ, սակայն մահվան չես հավատա...
"
ԱՐԹՈՒՐ ՄԵՍՉՅԱՆ,Ո՞ՒՐ ԷԻՐ ԱՍՏՎԱԾ,"
	Ո՞ւր էիր, Աստված-

	Երբ խենթացավ լքված մի ողջ ժողովուրդ...

	Ո՞ւր էիր, Աստված-

	Երբ աղերսանքը մեր մարեց անհաղորդ:

	Ո՞ւր էիր, Աստված-

	Երբ ավերում էին չքնաղ մի երկիր,

	Ո՞ւր էիր, Աստված-

	Երբ, խենթացած ցավից, աղաչում էինք - Ամեն...

	Ո՞ւր էիր, Աստված-

	Երբ արդարույթյան աչքերը կապվեց,

	Ո՞ւր էիր, Աստված-

	Երբ շուրթերին ազգիս աղոթքը սառեց:

	Ո՞ւր էիր ,Աստված-

	Երբ փրկության կանչով երկինքը ցնցվեց,

	Լուռ էիր Աստված-

	Երբ, խաչերին գամված, 

	Աղոթում էինք - Ամեն...

	 

	Իմ կարոտ հոգում, 

	Չկար ուրիշ հավատք և սեր, դու իմ Տեր,

	Ես քեզ հավատում ու աղերսում էի ինչպես մի անխելք,

	Ո՞ւ ր էիր, Աստված-

	Երբ հոշոտում էին չքնաղ մի երկիր

	Ո՞ւր էիր Աստված-

	Երբ հույսերս կտրած

	Աղոթում էինք - Ամեն...

	 

	Ուժ տուր մեզ, Աստված, 

	Որ ալեկոծ կյանքի ծովում չկորչենք,

	Սիրտ տուր մեզ, Աստված, 

	Որ տառապանքի շուրթերը ջնջենք...

	Լույս տուր մեզ, Աստված, 

	Որ խավարում այս գորշ ճամփա նշմարենք,

	Հույս տուր մեզ, Աստված, 

	Որ շուրթերով չորցած քեզ գտնենք նորից - Ամեն...
"
ԱՐԹՈՒՐ ՄԵՍՉՅԱՆ,ՔԱՅԼԵՐ,"
	Ո՞ւր են տանում քայլերն անխելք

	Եվ չեն ենթարկվում անզոր ուղեղին

	Կամ խորը թաղում ճահճի հատակում,

	Կամ վեր բարձրացնում արևի լույսին:

	 

	Կամ ստիպում մեկ-մեկ անհույս մեռյալիս

	Խելագար ձայնով երկինքը պատռել,

	Կամ խելապատառ արևին ձգտել:

	Քայլեր...

	 

	Գալիս են նրանք պատմության խորքից,

	Մերթ տրորելով մեր բախտը դաժան,

	Մեր հոգին տխուր, մեր սիրտը վհատ,

	Մեր երազն ու մեր հույսը ապաքում:

	 

	Տանում են նրանք իրենց ետևից՝

	Եվ զորավորին, և խեղճ տկարին,

	Որ վերջում կյանքի, անդունդը նետեն՝

	Քայլերը նաև հզոր քանքարին:

	 

	Ահագնանալով՝ դղրդում նրանք,

	Խլացնում են ձայնը մեր սրտի,

	Դոփելով գալիս, դոփելով գնում,

	Անցնում են դեպի սահմանն անհայտի:

	 

	Ո՞ւր են տանում քայլերն անխելք,

	Եվ չեն ենթարկվում անզոր ուղեղին,

	Կամ խորը թաղում ճահճի հատակում,

	Կամ վեր բարձրացնում արևի լույսին...
"
ԱՐԹՈՒՐ ՄԵՍՉՅԱՆ,ՔՐՔՐՎԱԾ ՍԻՐՏԸ ԻՄ,"
	Քրքրված սիրտը իմ մի թաղեք Դուք այսօր,

	Գոնե մեկ օր, մեկ ժամ թող դոփի անորոշ,

	Քարացած իմ կարոտը և հույսը այրվող

	Թող մեկ ժամ էլ ծխի մոմի շիթերով:

	 

	Շղթայված իմ ձերքերը՝ կրծքիս չծալվեն,

	Կուրացած իմ աչքերը՝ լույսով լվացվեն,

	Մերկացած իմ ջիղերը՝ մեկ ժամ էլ լարվեն,

	Իսկ հետո ինչ արածխ թող ես չլինեմ:

	 

	Թող հողը երկրիս ինձ մեկ ժամ էլ կրի,

	Ես իմ հոշոտված ու փորված մարմնով

	Խոստանում եմ ձեզ, որ բեռ չեմ լինի,

	Մի քիչ էլ ինձ կյանք մի քիչ համբերի:

	 

	Դեռ շնչում են մեղմիկ իմ թոքերը ծխած,

	Բայց բաժան են անում իմ լարերը կորած

	Մաս առ մաս, երգ առ երգ, գիծ առ գիծ, տող առ տող

	Ամենը մեկից և մեկ հարվածով:

	 

	Օ՜, սպասեք գոնե Դուք՝ ծանոթներ հարգարժան,

	Գոնե ես չտեսնեմ, գոնե ես հեռանամ,

	Ո՛չ, սկսվել է արդեն թալանն աներես,

	Աննկարագրելի աճուրդի հանդես:

	 

	Սպասեք հեռանամ հետո բզկտեք,

	Տարեք յուրացրեք տաղերս ցավոտ,

	Եթե, իհարկե, կարողեք մեկտեղ

	Կյանքիս էջերը յուրացնել դրամով:

	 

	Երբ որ իմ երկրիս հողը քարքարոտ

	Իր մեջ հալեցրեց բյուր երազանքներ,

	«Ո՞ւր էիր, Աստված» կանչը խլացած

	Նորից արթնացավ և արձագանքվեց:

	 

	Երկնքում անթիվ աստղեր են լողում,

	Անկախ նրանից, թե ով է երգում,

	Այս վանքին գամված երգիս ծերունին

	Դեռ մինչև հիմա իր խոսքն է ասում:

	 

	Նորից «Կտակ»-ի բառերը նայի

	Հնչում են չորս կողմ չորցած շուրթերից,

	Երգը չի ուղղում շրջադարձն կյանքի,

	Այլ կյանքն է դրդում ցանքը երգերի:

	 

	Թող հողը երկրիս ինձ մեկ ժամ էլ կրի,

	Մերկացած իմ ջիղերը՝ մեկ ժամ էլ լարվեն.

	Ուզում եմ տեսնել վերջը իմ տաղի,

	Այս կողոպուտին ներկա գտնվել:

	 

	Երկիր անաստված, ինձ մեկ ժամ էլ կրի,

	Մերկացած իմ ջիղերը՝ մեկ ժամ էլ լարվեն,

	Խոստանում եմ Ձեզ, որ բեռ չեմ լինի,

	Մի քիչ էլ ինձ կյանք, մի քիչ համբերի:
"
ԱՐԹՈՒՐ ՄԵՍՉՅԱՆ,ՕՐԵՐ,"
	Կավի նման, ափերի մեջ,

	Ինձ ճմռում է բեմը այս հսկա:

	Ձայնը կախվեց առաստաղից,

	Արձագանքի համար այլևս սիրտ չկա:

	 

	Եվ վարագույրը ապակյա դանդաղ իջավ,

	Սեղմվեց բեմի եզրին,

	Եվ երգը՝ գոլորշու նման,

	Հպվեց նրան, դարձավ կաթիլ:

	 

	Օրերը լուռ, օրերը ցուրտ,

	Օրերը լերկ, օրերը անիմաստ,

	Օրերը նեղ, օրերը խենթ,

	Օրեր անշարժ, կամ էլ վազքից հոգնած:

	 

	Օրեր հարբած, օրեր տարված,

	Օրեր կարոտ, օրեր օտարացած,

	Օրեր լարված աղեղի պես,

	Օրեր աղոթք, կամ անեծքի տրված:

	 

	Հազար-հազար դեմքերի մեջ

	Տեսնում եմ քո աչքերը ես միայն:

	Ինչո՞ւ է բեմը լուսավոր,

	Իսկ դահլիճի շարքերը՝ աննշմար:

	 

	Մի տող, մի տուն, մի երգ՝ ոչինչ

	Սիրո մասին երբեք ես չեմ գրել,

	Որովհետև խենթի նման

	Իրականում եմ միշտ սիրել:

	 

	Իբրև երազ, իբրև կարոտ,

	Իբրև հրաշք կապույտ երկինք,

	Դու մարդկային ոգու տաղանդ,

	Դու չես ժպտում ամեն մեկին:

	 

	Հազար երգերի մեջ տանջված,

	Գրքերի մեջ ճզմված թիթեռ,

	Երեք տառից է բաղկացած

	Հրաշքը՝ որ կոչվում է սեր:

	 

	Նա է, որ չի ներում կեղծիք,

	Չի ենթարկվում ժամանակին

	Եվ շուրթերի վրա դողում

	Աղոթքի պես աստվածային:

	 

	Լույսն է սիրո քեզ ուղեկցում,

	Ամեն վարկյան ռազմի դաշտում:

	Սերն է, որ մեզ գուցե փրկի

	Կամ էլ կորցնի անապատում:

	 

	Սերն է միակ տերն ու արքան,

	Մնացածը՝ ունայնություն:

	Նա է իմաստը այս կյանքի,

	Որ մեկ անգամ է շնորհվում:

	 

	Օրերը նենգ, օրերը բութ,

	Օրերը ստոր և անիծված,

	Եվ սառույցե այս ամրոցում,

	Նրա կրակը չի մարած:

	 

	Օրեր կորուստ, օրեր նվեր,

	Օրեր աղոթք, օրեր առանց «Հայր մեր»,

	Օրեր հրաշք, օրեր պարապ,

	Օրեր՝ երկար-երկար սատկած ձմեռ:

	 

	Օրեր նոր երգ, օրեր ոչինչ,

	Օրեր ընկեր, օրեր նոր թշնամի,

	Օրեր կնունք, օրեր ծնունդ,

	Ի՞նչպես ջնջեմ օրերը կորուստի:

	 

	Կավի նման, ափերի մեջ,

	Ինձ ճմռում է բեմը այս հսկա:

	Ձայնը կախվեց առաստաղից,

	Արձագանքի համար այլևս սիրտ չկա:

	 

	Օրերը նենգ, օրերը ստոր,

	Օրեր վերելք, օրեր դավաճանած,

	Օրեր հազար տագնապների,

	Սակայն՝ երբեք-երբեք ծնկի չեկած:
"
ԱՐԹՈՒՐ ՄԵՍՉՅԱՆ,ՖԻԴԱՅՈՒ ՄԱՀԸ,"
	...

	Եվ հոգիս է մորմոքում,

	Կուրծքս ճեղքեց սուրը վայրագ,

	Եվ արյունս է դեռ հոսում:

	 

	Միակն էի ամբողջ գյուղից,

	Մյուսները փախեփախ,

	Ես ինչ անեմ, որ ողջ գյուղը

	Դարձրեց իրեն գաղթական:

	 

	Վախը այրեց հոգին մարդոց,

	Դարձրեց մի հոտ փախստական,

	Ազգս՝ բաժան, լոկ միացավ

	Գաղթի ճամփին անիծյալ:

	 

	Աղոթքս զենքով ես փոխեցի,

	Դարձա մենակ ֆիդային,

	Մինչ ուժասպառ ես կռվեցի,

	Ոչ ոք չկար իմ կողքին:

	 

	Վերցրու ինձնից կաթիլ արյուն,

	Օրհնիր փոքրիկ մատուռում,

	Թեկո՛ւզ մենակ, թեկո՛ւզ անզեն

	Դարձա պաշտպան իմ հողին:

	 

	Մենակ ընկած շատ սպասեցի,

	Սակայն չեկավ օգնություն,

	Միայն անթիվ սև ագռավներ

	Պտտվում են իմ կողքում:
"
ՌՈՒԲԵՆ ՀԱԽՎԵՐԴՅԱՆ,ԸՆՏԱՆԵԿԱՆ ԼՈՒՍԱՆԿԱՐ,"
	Լավագույն տղերքը հեռանում են,

	Օտար ափերում բախտ որոնում,

	Սիրելի կանայք թողնում-գնում են,

	Ուրիշների մեջ են մեզ փնտրում:

	 

	Ամենալավ երգը լռությունն է՝

	Երկու զույգ աչքեր մթության մեջ,

	Իսկ սարսափելին հիշողությունն է,

	Որ հետո թերթում ես էջ առ էջ:

	 

	Ու փչում է քամին ունայնության,

	Ու ջնջում ամեն ինչ,

	Ու պոկվում են անցյալը ու ներկան

	Իմ կյանքի էջերից:

	 

	Ես գիտեմ՝ ինչ բան է ժամանակը,

	Ամեն ինչ հոսում է, փոփոխվում,

	Կյանքի ուղեգրով շարժվող գնացքը

	Վերջին կանգառին է մոտենում:

	 

	Ես այս աշխարհի խենթ սիրահարն եմ,

	Ունեմ ընկերներ՝ ինձնից խելառ,

	Բոլորի համար ես աղոթում եմ

	Ու գրում երգեր նրանց համար:

	 

	Ես գրում եմ երգեր այն ժամանակ,

	Երբ գիշերն է իջնում,

	Երբ մնում եմ ազատ ու միայնակ

	Իմ սարքած զնդանում:

	 

	Ես ունեմ թաքուն իմ երջանկությունը,

	Թող նախանձ մարդիկ աչքով չտան,

	Դա իմ ապրելու մեծ ցանկությունն է,

	Որ պիտի երգեմ, քանի դեռ կամ:

	 

	Ես ունեմ մի կին, որն ինձ սիրում է,

	Նա ունի մի սիրտ՝ ոսկուց էլ թանկ,

	Մենք ունենք փոքրիկ, որն արդեն խոսում է

	Ու տալիս հարցեր՝ թարս ու շիտակ:

	 

	Նա տալիս է հարցեր՝ թարս ու շիտակ,

	Հարցեր՝ ամեն տեսակ, հարցեր՝ շատ տարօրինակ,

	Ես փորձում եմ գտնել պատասխաններ 

	Ու ստանում նոր հարցեր:

	 

	Իմ գլխում ամեն ինչ խառնվել է,

	Ես ինքս ունեմ այնքան հարցեր,

	Եվ այդ հարցերի անվերջ շարանը

	Ինձ ստիպում է նոր երգեր գրել:

	 

	Ես գիտեմ, որ երգը և՛ աղոթք է,

	Ե՛վ ինչ-որ չափով մխիթարանք, 

	Դա երջանկության հավերժ պատրանքն է,

	Որն ինձ հետ ապրում, դառնում է կյանք:
"
ՌՈՒԲԵՆ ՀԱԽՎԵՐԴՅԱՆ,ԻՄ ՏՈՒՆՆ ԱՆԻՎՆԵՐԻ ՎՐԱ,"
	Իմ տունն անիվների վրա

	Կգլորվի ու կգնա,

	Մի օր ինձնից կհեռանա

	Իմ տունն անիվների վրա:

	 

	Տունս մի օր կառնի թևեր,

	Ինձ կթողնի, կթռչի վեր,

	Ու կճոճվի՝ լուսնից կախված,

	Կյանքիս հեքիաթն իմ հնարած:

	 

	Ես ունեմ երեք փոքրիկ՝

	Մի տղա, երկու աղջիկ,

	Իսկ նրանք ունեն մայրիկ

	Եվ երգեր գրող հայրիկ:

	 

	Իմ երգն անիվների վրա

	Ինձ կլքի ու կգնա,

	Մի օր ինձնից կհեռանա

	Իմ երգն անիվների վրա:

	 

	Երգերը իմ կառնեն թևեր

	Եվ իմ սրտից կթռչեն վեր,

	Էսպես հերթով, շարան-շարան

	Նրանք ինձնից կհեռանան:

	 

	Ես ունեմ տարբեր երգեր՝

	Իմ կյանքից պոկված դեպքեր,

	Սա իմ կյանքն է, ի՛մ ընկեր,

	Որ փորձում եմ ես երգել:

	 

	Իմ կյանքն անիվների վրա

	Կգլորվի ու կգնա,

	Մի օր ինձնից կհեռանա

	Իմ կյանքն անիվների վրա:

	 

	Իմ կյանքն անիվների վրա

	Մի օր ինձնից կձանձրանա,

	Նա կհոգնի ու կգնա,

	Իմ կյանքն անիվների վրա:
"
ՌՈՒԲԵՆ ՀԱԽՎԵՐԴՅԱՆ,ԿՅԱՆՔ ՄԱՐԴԿԱՅԻՆ,"
	Որքան արագ է պտտվում

	Այս անիծյալ խենթ մոլորակը,

	Որքան արագ է հեռանում

	Մեր ապրելու լավ ժամանակը:

	 

	Հետո դանդաղ, դանդաղ,

	Կհեռանա ջահելությունը,

	Հետո էլ ի՞նչ երջանկություն,

	Երբ մոտենում է ծերությունը:

	 

	Մի օր պոկվեց-թռավ

	Իմ մանկության կապույտ թռչունը,

	Այդ ամպերի միջով մի ճիչ

	Չվեց դեպի հավերժությունը:

	 

	Կյանքի շեմին կանգնած էր լուռ

	Ու գլխահակ մի պատանի,

	Երազանքներ ունեն մաքուր,

	Ձեռքին՝ սպիտակ մի աղավնի:

	 

	Բայց աղավնին թռավ հեռու,

	Ձուլվեց կապույտ երկինքներին,

	Կյանքը ոչինչ ետ չի բերում

	Նա թալանում է բոլորին:

	 

	Հիմա նրա ուսին թառել,

	Հպարտ շարժում էր իր թևերը

	Բազեն, որը պիտի թռչեր

	Դեպի կյանքի հորիզոնները:

	 

	Բայց երբ բազեն երկինք ճախրեց,

	Մի կրակոց լսվեց հանկարծ,

	Կապույտ երկինքը կարմրեց,

	Ու քաջ թռչունը ընկավ ցած:

	 

	Ու երբ տղան վերցրեց նրա

	Դեռ տաք մարմինն իր ձեռքերին,

	Կյանքը նրան ոճիր թվաց,

	Նա անիծեց ճակատագրին:

	 

	Ու ձմեռվա սառցակալած

	Ճամփաներով ոլոր-մոլոր

	Քայլեց ճամփորդը դեպի ցած,

	Դեպի վախճանը գլխիկոր:

	 

	Ագռավների երամը սև,

	Ձմռան երկինքը անարև,

	Կյանքի ժամկետը հարկադիր

	Դարձան մարդու ճակատագիր:

	 

	Ու երբ կնքեց մահկանացուն

	Մարդու մարմինը չարչրկված,

	Նա իր հոգին տվեց Աստծուն՝

	Որպես թռչուն մի հալածված:
"
ՌՈՒԲԵՆ ՀԱԽՎԵՐԴՅԱՆ,ԿԵՆՍԱԳՐՈՒԹՅՈՒՆ,"
	Ինձանից էլ ջահել իմ պապերը

	Հրաժեշտ չտված հեռացան,

	Վշտի մեջ էլ հպարտ իմ տատերը

	Հանկարծ մի գիշերում ծերացան:

	 

	Իսկ հետո, երբ լսվեց կրակոցը,

	Դույլի մեջ կաթն ասես սևացավ,

	Էդ շարժվեց մանկության օրորոցը,

	Էդ պստիկը քնից արթնացավ:

	 

	Օրորվի՜ր, մանկությա՛ն օրորոց,

	Կյանքը՝ մութ փակուղով մի փողոց,

	Կյանքն՝ իրար ուտելու փակ դպրոց, 

	Օրորվի՜ր,

	         Օրորվի՜ր,

	                  Օրորվի՜ր, մանկությա՛ն օրորոց:

	 

	Դա երա՞զ էր, թե՝ ոչ, բայց պապերս

	Խստորեն ասացին՝ դիմացիր,

	Հերթը քոնն է, էսպես է, ախպե՛րս,

	Ցավերդ երգելով՝ հեռացիր:

	 

	Իսկ դրսում նոր կոփված տականքները

	Թալանում ու գռփում են մարդկանց,

	Էս կեղտոտ, ասիական, մութ բարքերը

	Ու դեմքերն, ինչ սազում են սրանց:

	 

	Օրորվի՜ր, մանկությա՛ն օրորոց,

	Կյանքը՝ բութ կրքերի աղբանոց,

	Կյանքը՝ լուռ վշտերի խենթանոց,

	Օրորվի՜ր,

	         Օրորվի՜ր,

	                  Օրորվի՜ր, մանկությա՛ն օրորոց:

	 

	Ինձ կյանքում խաբեցին ընկերներս,

	Իսկ հետո սուսուփուս հեռացան,

	Ի՜նչ ափսոս՝ երգեցի ես երգերս

	Լոկ նրանց, ովքեր ինձ մոռացան: 

	 

	Օրորվի՜ր, մանկությա՛ն օրորոց,

	Կյանքը՝ մութ կրքերի աղբանոց,

	Կյանքն՝ իրար ուտելու փակ դպրոց,

	Օրորվի՜ր,

	         Օրորվի՜ր,

	                  Օրորվի՜ր, մանկությա՛ն օրորոց:
"
ՌՈՒԲԵՆ ՀԱԽՎԵՐԴՅԱՆ,ԻՄ ԱՆՑՅԱԼԸ,"
	Ես սիրած մի աղջիկ ունեի՝

	Կիթառի լարերից սիրելի,

	Ինձ փոխեց նա ուրիշ մեկի հետ

	Ու դրեց վերջակետ:

	 

	Անհասցե մի նամակ գրեցի

	Ու նամակս քամուն հանձնեցի,

	Որ կորչի պատմությունն այս անհետ

	Ու երբեք չգա հետ:

	 

	Բայց քամին անառակ,

	Իմ կամքին հակառակ,

	Պատմությունն այս բերեց

	Ու դեմքիս շպրտեց:

	 

	Ես ազնիվ մի ընկեր ունեի,

	Որ դարձավ գրպանին իր գերի,

	Նա իր շուրջը գծեց շրջանակ

	Ու ապրեց երջանիկ, բայց մենակ:

	 

	Ու քամուն ես նորից խնդրեցի՝ 

	Պատմությունն այս տանի-կորցնի,

	Որ տանի-կորցնի նա իր հետ

	Այս դիպվածն անհեթեթ:

	 

	Բայց քամին անառակ,

	Իմ կամքին հակառակ,

	Իմ անցյալը նորից

	Ինձ սարքեց ուղեկից:

	 

	Ես անցյալս ջնջել փորձեցի

	Եվ իմ կյանքը գինուն տվեցի,

	Բայց մի օր, երբ ես լուրջ արթնացա,

	Անցյալիս դժգույն դեմքը տեսա:

	 

	Ու քամուն ես նորից խնդրեցի՝

	Իմ անցյալը տանի-կորցնի,

	Որ թողնի իմ անցյալն ինձ մենակ

	Շատ երկար ժամանակ:

	 

	Բայց քամին անառակ,

	Իմ կամքին հակառակ.

	Իմ անցյալը նորից

	Ինձ սարքեց ուղեկից:

	 

	Իսկ հետո, երբ արդեն մեծացա,

	Երբ այսինքն կարգին բթացա,

	Երբ իմաստը կյանքի հասկացա,

	Իմ անցյալը իրոք մոռացա:

	 

	Խնդրեցի ես քամուն անառակ՝

	Ետ բերի օրերից ցուրտ ու տաք,

	Ու սուլի ականջիս անցյալի

	Մի ծանոթ եղանակ:

	 

	Բայց քամին հայհոյեց

	Ու լկտի ծիծաղեց,

	Անցյալիս փոխարեն

	Ուրիշ բան... ցույց տվեց:

	 

	Հասկացա վերջապես մի պարզ բան,

	Որ անցյալս մտավ գերեզման,

	Իսկ ինձ հետ մնաց լոկ իմ ներկան՝

	Անիմաստ, անիմաստ խոհական:

	 

	Իսկ հետո բոլորի նման ես 

	Ընտրեցի մի լավ կին՝ այնքան հեզ, 

	Որ ստիպեց մոռանալ ինձ ներկան

	Ու կերտել մեր կյանքի ապագան:

	 

	Ես դարձա ամուսին,

	Նա դարձավ տան տիկին,

	Այսքանով երջանիկ

	Ապրեցինք միասին:

	 

	Հասկացա վերջապես մի պարզ բան,

	Որ մտա իսկապես գերեզման,

	Եվ քամին անպատկառ ինձ սուլեց

	Մեղեդին, մեղեդին իմ մահվան:
"
ՌՈՒԲԵՆ ՀԱԽՎԵՐԴՅԱՆ,ԵՐԲ ԵՍ ԿՄԵՌՆԵՄ,"
	Երբ ես կմեռնեմ, շիրիմիս վրա

	Տղերքը հերթով ինձ այցի կգան,

	Ասացե՛ք նրանց՝ թող չմոռանան,

	Որ մի լավ հարբեն ուշ երեկոյան:

	 

	Աղջիկները թող արցունք չթափեն, 

	Հորիզոնական դիրքով երբ տեսնեն.

	Չէ՞ որ դիրքը այդ հայտնի է նրանց,

	Նրանց հուշերում ես կապրեմ պառկած:

	 

	Երբ ես կմեռնեմ, շիրիմիս վրա

	Թող որ համբուրվեն աղջիկ ու տղա, 

	Ու երբ գինովնան սիրո համբույրից,

	Թող մի երգ հիշեն իմ հին երգերից:

	 

	Ու թող թևածի Աստվածը սիրո

	Եվ իմ գերեզմանն օծի սուրբ գինով,

	Ու թող ծածանվեն վարսերը նրա,

	Ում անունը միշտ գաղտնի կմնա:

	 

	Խորհրդային բիրտ բարքերի սև էջ,

	Մենք մեզ թերթեցինք ու գտանք մեր վերջն,

	Այնտեղ կարմիրով գրված էր՝ դժողք,

	Ո՞ր մեղքի համար՝ չգիտեր ոչ ոք: 

	 

	Բայց մենք ընտրեցինք կյանքն անապահով,

	Ու տղերքի հետ դուրս ելանք բաց ծով,

	Որ հավատարիմ մեր խենթ երազին

	Չդառնանք երկրի հնազանդ գերին:

	 

	Թող աստված ների մեղքերն իմ որոշ,

	Կյանքն իմ անհանգիստ, վարքն իմ անորոշ,

	Ես նրա կամքով երգեր եմ գրել,

	Փորձել երգերով մեղքերն իմ քավել:

	 

	Թող փառաբանվի անունը Նրա,

	Ում երգարանից երգեր գողացա,

	Կյանքի մատյանից դասերն իմ առա,

	Ում ներշնչանքով թաքուն հիացա:

	 

	Երբ ես կմեռնեմ, շիրիմիս վրա

	Տղերքը հերթով ինձ այցի կգան,

	Ու հետո հերթով լուռ կհեռանան,

	Որ հետո հավերժ ինձ ընկերանան:
"
ՌՈՒԲԵՆ ՀԱԽՎԵՐԴՅԱՆ,ՄԻԱՅՆ ԴՈՒ ՉՏԽՐԵՍ,"
	Միայն դու չտխրես ու լաց չլինես,

	Օրերը տխուր կանցնեն-կգնան,

	Քամիները չար, քամիները ցուրտ

	Կխփեն դեմքիդ ու կհեռանան:

	 

	Ու մի քաղցր ձայն հեռվում կզնգա

	Եվ հուշի նման քեզ այցի կգա,

	Ու կղողանջի հեռվում քաղցրաձայն,

	Ո՞ւր ես դու գնում, ի՛մ թափառական:

	 

	Անիմաստ է թափառելը,

	Երբ հոգնել են քո ոտքերը,

	Անիմաստ է թափառելը,

	Երբ հոգնել են ճամփաները քեզանից...

	 

	Երգ իմ մոռացված,

	Երգ իմ հեռացած,

	Ես քեզ կորցրի ճամփին մոլորված,

	Բայց գիտեմ, որ դու ետ կգաս կրկին,

	Կլցնես սիրով իմ տխուր հոգին:

	 

	Իմ հոգնա՛ծ ճամփորդ, ո՞ւր ես դու գնում, 

	Քայլերով մոլոր ո՞ւր ես հեռանում, 

	Ո՞ւր է քեզ տանում ճամփան անսահման, 

	Կա՛նգ առ վերջապես, ի՛մ թափառական:

	 

	Անիմաստ է թափառելը,

	Երբ հոգնել են քո ոտքերը,

	Անիմաստ է թափառելը,

	Երբ հոգնել են ճամփաները քեզանից...
"
ՌՈՒԲԵՆ ՀԱԽՎԵՐԴՅԱՆ,ԵՎ ԻՋԱՎ ԼՌՈՒԹՅՈՒՆ,"
	Եվ իջավ լռություն, ու թաղվեց խավարում

	Իմ սիրտը.

	Սպասեցի քեզ երկար, սպասեցի քեզ երկար,

	Դու չեկար,

	Որոշեցի ինքս քեզ մոտ գալ,

	Որոշեցի ինքս քեզ մոտ գալ:

	Դու՝ երազ իմ անհաս, իմ ցնորք իրական,

	Որ հեռվում

	Ինձ կանչում ես քեզ մոտ,

	Ինձ կանչում ես քեզ մոտ

	Ու կորչում,

	Երբ քեզ մոտենում եմ,

	Հեռանում ես, փախչում ինձանից:

	Երբ քեզ կանչում եմ,

	Արձագանք ես տալիս:

	Ընկերներս կորան անցյալի մշուշում

	Ու չկան, ու չկան,

	Աղջիկներ գեղեցիկ, որոնք իմն են եղել,

	Էլ չկան, էլ չկան,

	Միայն դու մնացիր,

	Իմ ցնո՛րք իրական, 

	Միայն մենք մնացինք՝ 

	Իրար դեմ-հանդիման:

	Ու որքան մոտենում,

	Ես այնքան հեռանում եմ քեզնից,

	Դու՝ երազ իմ անհաս,

	Իմ ցնո՛րք իրական, 

	Փախչում ես ինձանից,

	Երբ քեզ մոտենում եմ,

	Հեռանում ես, փախչում ինձանից,

	Երբ քեզ կանչում եմ,

	Արձագանք ես տալիս:
"
ՌՈՒԲԵՆ ՀԱԽՎԵՐԴՅԱՆ,ԻՄ ՓՈՔՐԻԿ ՆԱՎԱԿ,"
	Պատրաստեց փոքրիկ տղան

	Մի ճերմակ թղթե նավակ, 

	Իջեցրեց նավակը նա 

	Գետակի ալիքների վրա:

	 

	Իմ փոքրի՜կ նավակ, 

	Իմ փոքրի՜կ նավակ, 

	Կհասնե՞ս, արդյոք, 

	Ծովին կապուտակ:

	 

	Իմ փոքրի՜կ, փոքրի՜կ նավակ, 

	Ո՞ւր ես դու, ո՞ւր ես լողում, 

	Ո՞ւր են քեզ, ո՞ւր են տանում 

	Գետի ալիքները խելագար:

	 

	Իմ փոքրի՜կ նավակ, 

	Իմ փոքրի՜կ նավակ, 

	Կհասնե՞ս, արդյոք,

	Ծովին կապուտակ:

	 

	Արեգակն անհետացավ, 

	Ամպերի ետևն անցավ, 

	Երկնքից անձրև թափվեց, 

	Ու փոքրիկ գետակը վարարեց:

	 

	Իմ փոքրի՜կ նավակ, 

	Իմ փոքրի՜կ նավակ, 

	Դու հասա՞ր, արդյոք, 

	Ծովին կապուտակ:

	 

	Թե՞ ճանապարհին 

	Խորտակեց քամին, 

	Եվ դու քնեցիր 

	Գետի հատակին:
"
ՌՈՒԲԵՆ ՀԱԽՎԵՐԴՅԱՆ,ԹԱՓԱՌԱՇՐՋԻԿ,"
	Թափառաշրջի՛կ,

	Թափառաշրջի՛կ, եղբա՛յր իմ,

	Ո՞ւր են քեզ տանում 

	Հոգնած ոտքերդ:

	 

	Թե կան հեռուներ, 

	Հեռուները քո սրտում են,

	Եվ քո խելագար

	Խենթ հայացքում:

	 

	Եվ քո խելագար

	Երազներում,

	Եվ քո խելագար

	Խենթ երգերում:

	 

	Թափառաշրջի՛կ, 

	Ի՛նձ պարզիր քո ձեռքը 

	Ու տար ինձ քեզ հետ,

	Դու գտել ես ելքը,

	Ազատ է տիեզերքը բոլորի համար:

	 

	Ե՛վ մեծահարուստ արքաների,

	Ե՛վ մուրացկանի համար դժգույն,

	Ե՛վ գեղեցկագույն տիկինների,

	Ե՛վ թափառական ասպետների համար:

	 

	Ազատ է տիեզերքը բոլորի համար,

	Ազատ է մոլորակն այս բոլորի համար,

	Ազատ են ճամփաները բոլորի համար,

	Ազատ է այս աշխարհը բոլորի համար:

	 

	Երբ կդադարի պտտվելուց

	Այս հոգնած աշխարհը,

	Մոլորակը պատերազմների:

	 

	Երբ կդադարի

	Տոնական այս երթը,

	Երթը տոնական մեռյալների: 

	 

	Թափառաշրջի՛կ,

	Ի՛նձ պարզիր քո ձեռքը

	Ու տար ինձ քեզ հետ,

	Դու գտել ես ելքը:

	 

	Ազատ է տիեզերքը բոլորի համար,

	Ազատ է մոլորակն այս բոլորի համար,

	Ազատ են ճամփաները բոլորի համար,

	Ազատ է այս աշխարհը բոլորի համար:
"
ՌՈՒԲԵՆ ՀԱԽՎԵՐԴՅԱՆ,ՔՈ ՃԱՄՓԱՆ,"
	Քո ճամփան՝ այնքան պարզ

	Ու այնքան արևոտ,

	Իմ ճամփան ծուռումուռ

	Ու մի քիչ անձրևոտ:

	 

	Դու սիրում ես նայել

	Օրվա բաց աչքերին,

	Ես միայն հավատում եմ

	Գիշերն աստղերին:

	 

	Դու ասում ես, որ գիշերը

	Հարկավոր է քնել,

	Ես գիշերն արթնանում

	Ու փնտրում եմ երգեր:

	 

	Եվ եթե իմ երգերը

	Քեզ դուր չեն գալիս,

	Թույլ տուր ինձ հեռանալ

	Քեզանից, սիրելի՛ս: 

	 

	Դու ասում ես, որ կյանքում

	Հարկավոր է պայքարել,

	Բայց ես, թանկագի՛նս,

	Հոգնել եմ, հոգնել: 

	 

	Դու ասում ես՝ սիրի՛ր

	Ու կյանքին հավատա՛, 

	Ես իմ մահն եմ փնտրում, 

	Տե՛ս՝ շուտով նա կգա: 

	 

	Դու ասում ես՝ սիրի՛ր

	Ու կազմի՛ր ընտանիք,

	Բայց ես չեմ ուզում դառնալ 

	Մի կնոջ խաղալիք:

	 

	Ես գիշերն, ինչպես միշտ,

	Հարբած տուն կդառնամ

	Ու շատ բարձր կերգեմ,

	Որ բոլորն արթնանան:

	 

	Եվ եթե իմ գործերը

	Ընկնեն դատարան,

	Ու եթե այնտեղից

	Ես մի օր տուն դառնամ:

	 

	Ես շատ բարձր կերգեմ,

	Որ բոլորն արթնանան,

	Երբ գիշերն, ինչպես միշտ,

	Գինովցած տուն դառնամ:

	 

	Դու ասում ես, որ ես կյանքը

	Դեռ չեմ հասկանում,

	Որ ես քիչ եմ ստանում,

	Որ ես շատ եմ ծախսում:

	 

	Ես գիտեմ, որ մարդիկ

	Մի անգամ են ապրում,

	Մի անգամ են սիրում,

	Մի անգամ են մեռնում:

	 

	Եվ եթե մեզ Աստված

	Թևեր չի ընծայել,

	Նաև չի պարտադրել

	Առնետի պես ապրել:

	 

	Եվ եթե այս տարի

	Ճոխ չանցավ Նոր տարին,

	Միևնույն է, գարնանը

	Կծաղկի իմ այգին:

	 
"
ՌՈՒԲԵՆ ՀԱԽՎԵՐԴՅԱՆ,ԿԻԹԱՌ,"
	Օրերը անցնում են՝ 

	Հրելով մեկմեկու, 

	Մեկ-մեկ՝ բութ, ձանձրալի, 

	Մեկ-մեկ՝ լուռ, ահարկու... 

	 

	Գաղտնիքներն իմ սրտի 

	Ես ո՞ւմ եմ պահ տալու, 

	Առանց քեզ աշխարհում 

	Ես ո՞նց եմ ապրելու:

	 

	Ա՜խ, կիթա՛ռ, կիթա՛ռ, սրտակի՛ց բարեկամ, 

	Ա՜խ, կիթա՛ռ, կիթա՛ռ, իմ ընկե՛ր իսկական:

	 

	Ո՞վ է քեզ հնարել 

	Հրաշքով մոգական՝ 

	Այդքան նուրբ ու քնքուշ 

	Ու այդքան տիրական:

	 

	Դա ասում ես՝ սիրի՛ր 

	Այս աշխարհը դաժան, 

	Ե՛վ մարդկանց արժանի, 

	Ե՛վ մարդկանց անարժան: 

	 

	Ա՜խ, կիթա՛ռ, կիթա՛ռ, սրտակի՛ց բարեկամ, 

	Ա՜խ, կիթա՛ռ, կիթա՛ռ, իմ ընկե՛ր իսկական:

	 

	Դու՝ անհույս օրերի 

	Հուսալի իմ ընկեր, 

	Երջանիկ պահերիս 

	Սուրհանդակն ես դարձել:

	 

	Եղել են և կանայք, 

	Եվ բազում ընկերներ, 

	Բայց իմ նեղ օրերին 

	Կողքիս դու ես եղել:

	 

	Ա՜խ, կիթա՛ռ, կիթա՛ռ, սրտակի՛ց բարեկամ,

	Ա՜խ, կիթա՛ռ, կիթա՛ռ, իմ ընկե՛ր իսկական:

	 

	Երբ իջնում է հոգուս

	Անթափանց մթություն,

	Երբ թվում է, թե վերջ,

	էլ չկա փրկություն,

	 

	Հրեշտակները պոկվում

	Քո ոսկե լարերից,

	Լույս տալիս խավարում

	Ու հանգչում են նորից:

	 

	Ա՜խ, կիթա՛ռ, կիթա՛ռ, սրտակի՛ց բարեկամ,

	Ա՜խ, կիթա՛ռ, կիթա՛ռ, իմ ընկե՛ր իսկական:
"
ՌՈՒԲԵՆ ՀԱԽՎԵՐԴՅԱՆ,ԵՐՋԱՆԿՈԻԹՅՈԻՆ,"
	Երջանկությո՛ւն, անցի՛ր կողքովս,

	Դու հարատև չես,

	Դու կարող ես թողնել ինձ ամեն րոպե

	Ու հեռանալիս չնախազգուշացնել:

	 

	Դու գալիս ես հանկարծ ժպտերես,

	Քո առջև բացվում են դռները,

	Եվ մարդիկ խոնարհվում ու քծնում են քեզ,

	Դու մոռացնում ես նրանց վշտերը:

	 

	Դու այսօր ինձ հետ կքնես,

	Ինձ կտաս վարդագույն խոստումներ,

	Իսկ երբ կփակվեն իմ աչքերը,

	Կթողնես, կկորչես, կկորչես:

	 

	Երջանկությո՛ւն, դու պոռնիկ ես անհոգ,

	Իսկ ես՝ հասարակ մի տղա,

	Եվ չեմ կարող ես երկար պահել քեզ,

	Դու ինձնից կհոգնես, կհոգնես:

	 

	Կհոգնես ինձնից, ես քեզ ի՞նչ ընկեր,

	Քո կողքին կան միշտ նորընծա զոհեր:

	Ես քեզ չեմ խնդրի, որ մնաս ինձ հետ,

	Միևնույն է, դու կկորչես անհետ:

	 

	Երջանկությո՛ւն, անցի՛ր կողքովս,

	Դու հարատև չես,

	Դու կարող ես թողնել ինձ ամեն րոպե

	Ու հեռանալիս չնախազգուշացնել:
"
ՌՈՒԲԵՆ ՀԱԽՎԵՐԴՅԱՆ,ՃԱԿԱՏԱԳԻՐ,"
	Կեսգիշերը հյուսել է պարանը,

	Լուսնեղջյուրը կախել երկնքից,

	Ո՞վ շարժեց արծաթե վարագույրը,

	Ո՞ւմ շշուկն արթնացրեց ինձ նորից:

	 

	Կեսգիշերը վառել է ջահերը,

	Հեռացել են հյուրերը տանից,

	Դատարկվել են բոլոր գավաթները,

	Էլ չունեմ թասընկեր կարեկից:

	 

	Կեսգիշե՛ր, ե՛կ՝ հարբենք

	Ու խոսենք բացակա տղերքից,

	Ում Աստված շատ սիրեց

	Եվ նրանց բաժանեց մեզանից:

	 

	Ինչ-որ մեկը պոկեց վարագույրը,

	Ու լսվեց կրակոց անկյունից,

	Խնայեց այս անգամ էլ ինձ մահը,

	Կեսժպիտ հեռացավ ինձանից:

	 

	Կեսժպիտ համտեսեց նա այդ փաստը,

	Խոժոռվեց գինու սև մրուրից,

	Կարմրում է ճերմակ առագաստը,

	Որ կարել են սիրո համբույրից: 

	 

	Կեսգիշե՛ր, ե՛կ՝ հարբենք,

	Գլորվենք լուսնի հետ կտուրից,

	Առաջվա պես պոկենք

	Մեր համբույրը կյանքի շուրթերից:

	 

	Երգելով խոսելու դաժան ախտը

	Ինձ դարձել է կյանքի ուղեկից,

	Ի՞նչ արած, ես կերգեմ, դա է բախտս,

	Շղթայված եմ ես իմ երգերից:

	 

	Միայն թե թո՛ւյլ տվեք ինձ ապրել կյանքս,

	Մի՛ մտեք երգիս մեջ ձեռքերով, 

	Եվ խնդրում եմ, որ դուք ձեր ոտքերը

	Չսրբեք իմ գրած երգերով:

	 

	Կեսգիշե՛ր, ե՛կ՝ հարբենք

	Ու խոսենք լավ ու վատ օրերից,

	Ա՜խ, ի՜նչ շուտ հեռացան

	Ընկերներս այս մութ աշխարհից:

	 

	Մի պտույտ էլ կանի շուտով մահը,

	Կտանի ինձ էլ իր ետևից,

	Կեսգիշերը անցավ, եկավ պահը

	Երգելու վերջին երգն իմ կյանքից:

	 

	Ես փորձում եմ կանգնել, բայց ոտքերս

	Թուլացել են գինու փրփուրից,

	Արձակե՛ք ձեռքերիս շղթաները, 

	Որ կապել են ինձ իմ երգերից:

	 

	Կեսգիշե՛ր, ե՛կ՝ հարբենք,

	Համբուրվենք այս վերջին պտույտում,

	Ինձ սպասում են այնտեղ,

	Որտեղից երբեք ետ չեն դառնում:
"
ՌՈՒԲԵՆ ՀԱԽՎԵՐԴՅԱՆ,ԱՄԵՆ ԻՆՉ ՇՈՒՏ ԿԱՆՑՆԻ,"
	Ամեն ինչ շուտ կանցնի,

	Ինչպես ներկայացում,

	Լույսերը կվառվեն,

	Ամբոխը կցրվի,

	 

	Միայն դու, դու կմնաս

	Դատարկ-դատարկ բեմում,

	Ինչպես մի ծաղրածու,

	Որին ծափահարել են:

	 

	Քեզ ոչ ոք չի հիշի,

	Ոչ ոք չի մոտենա,

	Նրանք, ովքեր քեզ պետք են,

	Վաղուց արդեն չկան:

	 

	Կորան, կորան, կորան

	Բոլոր ուրախ օրերդ,

	Մտերիմ ընկերներդ,

	Վաղուց արդեն չկան:

	 

	Բոլոր ուրախ օրերդ,

	Մտերիմ ընկերներդ,

	Հավատարիմ կանայք

	Վաղուց արդեն չկան:

	 

	Ամեն ինչ շուտ կանցնի,

	Ինչպես ներկայացում,

	Լույսերը կվառվեն,

	Ամբոխը կցրվի:

	 

	Միայն դու, դու կմնաս

	Դատարկ-դատարկ բեմում,

	Ինչպես մի ծաղրածու,

	Որին ծափահարել են:
"
ՌՈՒԲԵՆ ՀԱԽՎԵՐԴՅԱՆ,ԽՈՍՔԵՐ,"
	Ծեր գնչուհին բախտս կարդաց

	Իմ հայացքի մեջ մոխրացած,

	Նա կիսաձայն ինձ շշնջաց,

	Որ ես ճամփորդ եմ ուշացած,

	 

	Որ իմ գնացքն արդեն մեկնել է,

	Ես ուշացել եմ նրանից,

	Նա, ով իմ սիրտը գողացել է,

	Արդեն հեռու է ինձանից:

	 

	Որ ընկերներս հեռացել են,

	Սիրելիներս էլ չկան,

	Նույնիսկ մոտիկ բարեկամներս

	Հոգեհացիս հազիվ թե գան:

	 

	Եվ ես հանում եմ իմ երգերը

	Մանկության մութ ձեղնահարկից,

	Որտեղ իրերն ու նրանց դերը

	Թաքնված են մեծերից:

	 

	Իսկ մանկությունը մի թռչուն է՝

	Թելով կապված մեր սրտերից,

	Թելը պոկվում է, նա թռչում է

	Ու հեռանում է մեզանից:

	 

	Իսկ մենք խաղում ենք մեր դերերը,

	Իսկ ես հոգնել եմ այդ խաղից,

	Մենք թաքցնում ենք մեր մտքերը,

	Մենք թաքնվում ենք իրարից:

	 

	«Ես քեզ սիրում եմ» էս խոսքերը

	Դուրս են խաղի կանոններից,

	Ես ձեզ թողնում եմ իմ այս դերն

	Ու հեռանում եմ այս խաղից:

	 

	«Ես քեզ սիրում եմ» էս խոսքերը

	Դուրս են խաղի կանոններից,

	Ես շպրտում եմ ձեզ իմ դերն

	Ու հեռանում եմ ձեզանից:

	 

	Ես թռցնում եմ իմ երգերն

	Իմ մանկության կտուրներից,

	Կողքիս բոլոր իմ ընկերներն են,

	Բոլոր տղերքը՝ մեր թաղից:

	 

	Երգերիս բունն-աղավնատունը

	Ես դատարկում եմ երգերից,

	Ազատությունն է նրանց տունը՝

	Թելով կապված մեր սրտերից:

	 

	Քո իսկական սիրահարները

	Քեզ լքեցին, իմ Էրևա՛ն,

	Անտերուդուրս մուրացկանները

	Դարձան քեզ տեր ու տիրական:

	 

	«Ես քեզ սիրում եմ» էս խոսքերը

	Ասում եմ քեզ, իմ Էրևա՛ն,

	Արժեր հասնել աշխարհի ծերը, 

	Որ էս բառերը հասկանամ:

	 

	Ծեր գնչուհին բախտս կարդաց

	Իմ հայացքի մեջ մոխրացած,

	Նա կիսաձայն ինձ շշնջաց,

	Որ ես ճամփորդ եմ ուշացած,

	 

	Որ իմ գնացքն արդեն մեկնել է,

	Ես ուշացել եմ նրանից,

	Ով որ իմ սիրտը գողացել է,

	Արդեն հեռու է ինձանից:

	 

	Որ ընկերներս հեռացել են,

	Սիրելիներս էլ չկան,

	Նույնիսկ մոտիկ բարեկամներս

	Հոգեհացիս հազիվ թե գան:

	 
"
ՌՈՒԲԵՆ ՀԱԽՎԵՐԴՅԱՆ,ԿԵՍԳԻՇԵՐ,"
	Երազանքս քեզ նման քնքուշ աղջիկ էր,

	Նա ուներ խենթ փայլը աչքերիդ,

	Գարնան առավոտվա պես անուշիկ էր,

	Ու դեմքին՝ գաղտնիքը հայացքիդ:

	 

	Լճակի խորքում վառվում էին աստղերը,

	Այնտեղ, ուր վտառներն են ձկների,

	Ես այնտեղ մի պահ տեսա նրա պատկերը,

	Ով ինձ խենթացրեց կեսգիշերին:

	 

	Կեսգիշե՜ր, կեսգիշե՜ր, քո գործած ուռկանը բե՛ր,

	Լճակի հայելում ջրահարս է հայտնվել,

	Կեսգիշե՜ր, կեսգիշե՜ր:

	 

	Երազանքս՝ իմ թաքուն երջանկությունն էր,

	Որ դու այրեցիր կեսգիշերին,

	Լոկ մի ճիչ, իսկ հետո լռություն էր,

	Ու ցրվեց վտառը ձկների:

	 

	Լճակի խորքում մեռնում էին աստղերը,

	Քամին փշրել էր լճի հայելին,

	Ես այնտեղ մի պահ տեսա նրա պատկերը,

	Տեսա ու կորցրի կեսգիշերին:

	 

	Կեսգիշե՜ր, կեսգիշե՜ր, քո գործած ուռկանը բե՛ր,

	Լճակի հայելում սիրահար է հայտնվել,

	Կեսգիշե՜ր, կեսգիշե՜ր:

	 

	Ցրվեց մշուշը, հեռացավ և հուշը,

	Աստղերն անհետացան լճի խորքում,

	Ես այնտեղ մի պահ տեսա նրա պատկերը,

	Տեսա ու կորցրի մի գիշերում:

	 

	Կեսգիշե՜ր, կեսգիշե՜ր, քո գործած ուռկանը բե՛ր,

	Լճակի հատակում մեկն ինձ սեր է գուշակել:

	Կեսգիշե՜ր, կեսգիշե՜ր:
"
ՌՈՒԲԵՆ ՀԱԽՎԵՐԴՅԱՆ,ՁՅՈՒՆԸ,"
	Ձյունը երկար սպասեց 

	Գիշերվա խորհրդին,

	Մինչև լույսերը հանգան, 

	Ու ձայները լռեցին:

	 

	Ու հանկարծ գիշերվա մեջ 

	Ինչ-որ բան զրգնգաց,

	Խենթի պես պարելով 

	Փաթիլներն իջան ցած:

	 

	Ձյունը գալիս է դանդաղ,

	Ձյունը իր երգն է երգում,

	Ձյունը իջնում է թել-թել,

	Ձյունն իր հեքիաթն է պատմում:

	 

	Արծաթե թիթեռնիկներ՝

	Պոկված կապույտ հեքիաթներից,

	Թևածելով իջան ներքև,

	Երգով լցրին քաղաքը ծեր:

	 

	Ու երազկոտ կտուրներին 

	Բերին ճերմակ հանդարտություն:

	Ու երազկոտ կտուրներին

	Բերին ճերմակ հանդարտություն:

	 

	Ձյունը գալիս է դանդաղ,

	Ձյունը իր երգն է երգում,

	Ձյունը իջնում է թել-թել,

	Ձյունն իր հեքիաթն է պատմում:

	 

	Ոսկեծամ գեղեցկուհի, 

	Առանց քեզ ես չեմ ապրի,

	Առանց քեզ ձյունը ճերմակ, 

	Ա՜խ, շուտով կդադարի:

	 

	Հայտնվի՛ր գիշերվա

	Իրական հեքիաթում,

	Որ մինչև լուսաբաց 

	Մեզ իր գիրկն է առնում:

	 

	Ձյո՜ւն, սպիտա՜կ ձյուն, 

	Մեղքերիս բե՜ր թողություն, 

	Սպիտակ ձյո՜ւն, իմ ճերմա՜կ քնքշություն,

	Սպիտակ ձյո՜ւն, իմ ճերմա՜կ մանկություն:

	 

	Արծաթե թիթեռնիկներ՝

	Պոկված կապույտ հեքիաթներից,

	Թևածելով իջան ներքև,

	Երգով լցրին քաղաքը ծեր:

	 

	Ու երազկոտ կտուրներին 

	Բերին ճերմակ հանդարտություն:

	Ու երազկոտ կտուրներին

	Բերին ճերմակ հանդարտություն:
"
ՌՈՒԲԵՆ ՀԱԽՎԵՐԴՅԱՆ,ՆԱ Է ԻՄ ՄԻԱԿ ՍԵՐԸ,"
Դրամատիկ էտյուդ՝ գործող 5 անձանցով

	 

Աղջիկ - Նա է իմ միակ, միակ իմ սերը,

	Եվ իզուր են ձեր դատարկ խոսքերը,

	Դուք ասում եք ինձ, որ նա անբան է,

	Ես ասում եմ ձեզ՝ դա դատարկ բան է:

	 

	Սիրում եմ նրան ու վերջ, իսկ դուք

	Բամբասում եք անընդմեջ, իսկ դուք

	Բամբասում եք անընդմեջ, անընդմեջ:

	 

Հեղինակ - Իսկ այդ ժամանակ, դատարկ փողոցում

	Քայլում էր մի տղա՝ ձեռքերը գրպանում,

	Սուլում էր ու ժպտում, չգիտես, թե ում,

	Քայլում էր փողոցով, չգիտես, թե ով:

	 

Տղա - Պատուհանիդ լույսը դեռ վառվում է,

	Քեզ տեսնելու հույսը կարծես չքանում է:

	Պատուհանդ բա՛ց արա ու տես՝ 

	Փողոցում կանգնած սպասում եմ ես,

	Փողոցում կանգնած սպասում եմ ես քեզ:

	 

Հեղինակ - Իսկ այդ ժամանակ աղջկա սենյակում

	Տիրում էր կատարյալ իրարանցում,

	Հայրիկը աղջկա՝ գիտության թեկնածուն,

	Ասում էր մայրիկին՝ տնային տնտեսուհուն:

	 

Հայր - Ա՜խ, նորից եկավ այդ հիմար լակոտը, 

	Չտեսնեմ իմ տանը ես դրա ոտը:

	Ու առանց անդրավարտիք հայրիկը

	Ասում էր՝ ա՛խ ես դրա... մայրիկը...

	Լսում էր նրան...

	 

Աղջիկ - Նա է իմ միակ, միակ իմ սերը,

	Եվ իզուր են ձեր դատարկ խոսքերը:

	Դուք ասում եք ինձ, որ նա անբան է,

	Ես ասում եմ ձեզ՝ դա դատարկ բան է:

	 

	Սիրում եմ նրան ու վերջ, իսկ դուք

	Բամբասում եք անընդմեջ, իսկ դուք

	Բամբասում եք անընդմեջ, անընդմեջ:
"
ՌՈՒԲԵՆ ՀԱԽՎԵՐԴՅԱՆ,ՄԵՐ ՍԻՐՈ ԱՇՈՒՆԸ,"
Կնոջս՝ Նունուֆարին

	 

	Դու կարծում ես՝ այդ անձրևն է 

	Արտասվում պատուհանիդ, 

	Այդ ափսոսանքի խոսքերն են 

	Գլորվում հատիկ-հատիկ:

	 

	Գլորվում են ու հոսում են, 

	Ապակուց թափվում են ցած, 

	Այս խոսքերը, որ լսվում են 

	Իմ երգի մեջ ուշացած:

	 

	Ո՞ւմ է պետք խոստովանանքդ, 

	Ափսոսանքդ ուշացած, 

	Սերը քո մի հանելուկ էր 

	Ու գաղտնիք էր չբացված:

	 

	Դա գուցե աշնան կատակն էր, 

	Տերևներն էին դեղնած, 

	Ծառուղում լուռ արտասվում էր 

	Մի աղջիկ՝ մենակ կանգնած:

	 

	Մեր սիրո աշունը էլ երբեք չի կրկնվի,

	Եվ անցյալն ամեն անգամ աշնան հետ կայցելի,

	Ու պատուհանիդ լուռ կարտասվի...

	Ու պատուհանիդ լուռ կարտասվի:

	 

	Ես հիմա նոր հասկանում եմ՝ 

	Անցյալը ետ չես բերի, 

	Այս ամենը հատուցումն է 

	Իմ գործած հին մեղքերի:

	 

	Այն աղջիկը և աշունը 

	Բախտն էր իմ, որ կորցրի, 

	Դա ջահել իմ խենթությունն էր, 

	Որ երբեք ինձ չեմ ների:

	 

	Մեր սիրո աշունը էլ երբեք չի կրկնվի,

	Եվ անցյալն ամեն անգամ աշնան հետ կայցելի,

	Ու պատուհանիդ լուռ կարտասվի...

	Ու պատուհանիդ լուռ կարտասվի:

	 

	Ես գիտեմ՝ երջանկությունը 

	Մի անգամ է այցելում, 

	Իսկ հետո, երբ հեռանում է, 

	Այցետոմսն է իր թողնում:

	 

	Ու հետո ամբողջ կյանքում մեր 

	Մենք նրան ենք որոնում, 

	Այն հասցեն, որ նա թողնում է, 

	Երբեք ոչ ոք չի գտնում:

	 

	Մեր սիրո աշունը էլ երբեք չի կրկնվի,

	Եվ անցյալն ամեն անգամ աշնան հետ կայցելի

	Ու պատուհանիդ լուռ կարտասվի...

	Ու պատուհանիդ լուռ կարտասվի:
"
ՌՈՒԲԵՆ ՀԱԽՎԵՐԴՅԱՆ,ԵԹԵ ԻՄԱՆԱՅԻՐ,"
	Եթե իմանայիր՝

	Որքան եմ լաց եղել ես

	Քո գնալուց հետո,

	Որքան եմ քեզ փնտրել,

	Եթե հավաքեին

	Իմ բոլոր արցունքները

	Ու սարքեին մի լիճ,

	Ուր լողային աստղերը,

	Եթե այնտեղ գային

	Բոլոր սիրահարները

	Ու նրանց պատմեին 

	Սիրո մասին աստղերը,

	Նրանք կիմանային,

	Որ սերը մի գիշեր է.

	Երբ կորչում են աստղերը,

	Կորչում է նաև սերը:
"
ՌՈՒԲԵՆ ՀԱԽՎԵՐԴՅԱՆ,ԿԱՊՈՒՅՏ ՆԺՈՒՅԳՆԵՐ,"
	Բայց կանցնեն այս օրերը ուրախ,

	Կսահեն ժպիտները քո մեղմ,

	Հովի պես իմ հոգին շոյելով, կկորչեն:

	 

	Կախարդված աշխարհից էլ ոչինչ չի մնա,

	Եվ հեքիաթն անիմաստ ու անմիտ կթվա,

	Ու անմիտ կթվա քո աչքին:

	 

	Երջանիկ այս պահերն իմ, Աստվա՛ծ,

	Ես գիտեմ, թե ինչու ես տվել.

	Որ դրանք մեզանից դու խլես, դրանց տեղ

	Բաժանես կարոտներ:

	 

	Ու դատարկ աշխարհում կարոտներն են շրջում,

	Թափառում ու փնտրում...

	Թափառում ու փնտրում են իրար:

	 

	Երբ գիշերն է իջնում մեզ վրա,

	Մեր աչքերն են փակվում,

	Մեր կապույտ նժույգները մեզնից հեռանում

	Ու փնտրում են իրար:

	 

	Եվ այնպես կամացուկ,

	Որ հանկարծ չարթնանանք,

	Մեզ թողնում են նրանք

	Ու դանդաղ հեռանում...

	Ու դանդաղ հեռանում մեզանից:
"
ՌՈՒԲԵՆ ՀԱԽՎԵՐԴՅԱՆ,ՇԱՏԱԽՈՍ ԱՆՁՐԵՎԸ,"
	Մի օր ես քեզ կտեսնեմ

	Պատուհանի մոտ կանգնած,

	Երբ անձրևը կթափվի

	Մայթերի վրա հոգնած:

	 

	Շատախոս անձրևը, 

	Շատախոս անձրևը,

	Երկնքից թափվում է ցած,

	Նա ինձ հիշեցնում է, 

	Նա ինձ հիշեցնում է

	Երջանիկ օրերն անցած:

	 

	Ես անձրևի ձայնը լսելիս

	Հիշում եմ մեզ, իմ սիրելի՛ս,

	Անձրևի տակ համբուրվելիս:

	 

	Շատախոս անձրևը, 

	Շատախոս անձրևը,

	Երկնքից թափվում էր ցած,

	Նա մեզ հետ երգում էր, 

	Նա մեզ հետ երգում էր՝

	Երջանկությունից հարբած:

	 

	Մարդիկ՝ կեղծ ու բարեպաշտ,

	Մեղավոր են անկասկած,

	Որ քաղաքը լի է միշտ

	Բամբասանքներով անվարձ:

	 

	Եվ մեր քնքուշ սերը

	Անձրևի պես, սե՛ր իմ, 

	Ցեխոտ մայթերին մնաց:

	Եվ մեր քնքուշ սերը, 

	Եվ մեր երդումները,

	Ա՜խ, կեղտոտվեցին հանկարծ:
"
ՌՈՒԲԵՆ ՀԱԽՎԵՐԴՅԱՆ,ԼՈՒՌ ՔԱՅԼՈՒՄ Է ՏՂԱՆ,"
	Լուռ քայլում է տղան,

	Եվ հոգին նրա սև է,

	Նա այսօր կորցրեց

	Իր սիրած աղջկան,

	Որը, իմ կարծիքով,

	Պարզապես մի պոռնիկ էր:

	Նա իր սերը ծախեց

	Ու գնաց ռեստորան,

	Մի՛ տխրիր, ի՛մ ընկեր,

	Նա կոշիկդ չարժեր, 

	Եվ հիմար կլինես դու,

	Եթե կարծես, որ

	Կորցրել ես մի գանձ,

	Որ երբեք չես գտնի.

	Պարզապես նա տիկնիկ էր՝

	Գեղեցիկ հագնված

	Եվ այնքան գեղեցիկ ժպիտով,

	Որ, ափսո՜ս, դա նրա... սեփականն էր.

	Միշտ այդպես է լինում,

	Երբ կատվին չափից շատ են սիրում,

	Փաղաքշում ու խաղում նրա հետ,

	Նա ճանկերն է խրում

	Ու, պոչը շարժելով, կամացուկ հեռանում.

	Միշտ այդպես է լինում,

	Մեզ թողնում են նրանք,

	Ում համար մենք պատրաստ ենք

	Անել ամեն ինչ.

	Եվ թողնում են այնպես,

	Որ, կարծես, թե ոչինչ չի եղել,

	Որ, կարծես, թե ամեն ինչ կարգին է:

	Լուռ քայլում է տղան,

	Եվ հոգին նրա սև է,

	Նա այսօր կորցրեց

	Իր սիրած աղջկան,

	Որը, իմ կարծիքով,

	Պարզապես մի տիկնիկ էր:
"
ՌՈՒԲԵՆ ՀԱԽՎԵՐԴՅԱՆ,ԿՈՒՐՈՐՏԱՅԻՆ ՍԵՐ,"
	Իսկ ծովի վրա մակույկ է լողում,

	Լուսնի արահետ, փայլող ալիքներ,

	Ծովափին մարդիկ ձևեր են թափում,

	Հիշի՛ր՝ սա վերջին իրիկունն է մեր:

	 

	Այս կուրորտային փոքրիկ քաղաքում

	Խաղում են մարդիկ մշակված դերեր,

	Այստեղ իսկապես իրար չեն սիրում,

	Ափսո՜ս՝ սա վերջին իրիկունն է մեր:

	 

	Դե՜, մնա՜ս բարով, քնքո՜ւշ շիկահեր, 

	Եղի՛ր երջանիկ, էլ չենք հանդիպի,

	Մենք պետք է թռչենք տարբեր քաղաքներ,

	Փողերս պրծան, արցունք մի՛ թափի:

	 

	Ծովը վաղուց է հաշիվը կորցրել

	Ափին մոռացված սիրո խոսքերի,

	Որքա՜ն զույգեր են այստեղ համբուրվել, 

	Ինչպես ափի հետ՝ ալիքը ծովի:

	 

	Կյանքը կրկնվող երազ է թվում,

	Ե՛կ՝ փոխանակենք հասցեները մեր,

	Արդեն գեղեցիկ բառեր ենք փնտրում,

	Ափսո՜ս, սա վերջին հանդիպումն է մեր:

	 

	Իսկ ռեստորանում ջութակը հանկարծ

	Ինչ որ բան հիշեց կամ էլ ափսոսաց,

	Եվ ջութակի հետ կիթառը զնգաց,

	Գուցե սե՞ր է սա, այլ ոչ թե արկած: 

	 

	Իսկ ծովի վրա մակույկ է լողում,

	Լուսնի արահետ, փայլող ալիքներ,

	Ծովափին մարդիկ դերեր են խաղում,

	Դե՜, մնա՜ս բարով, ծովափնյա՜ իմ սեր:
"
ՌՈՒԲԵՆ ՀԱԽՎԵՐԴՅԱՆ,ԻՄ ՍՊԻՏԱԿ ԱՂԱՎՆԻՆ,"
	Սերն իմ՝ իմ սպիտակ աղավնին,

	Նա քեզ մոտ է թռչում, ի՛մ անգին, 

	Նրան դեմ է ելել չար քամին,

	Բայց թռչում է դեռ իմ աղավնին:

	 

	Հույսն իմ՝ իմ սպիտակ աղավնին,

	Մոլորվել է օդում, ի՛մ անգին, 

	Ա՜խ, թևերը հոգնել են նրա, 

	Վախենամ, թե նա քեզ չհասնի:

	 

	Բայց թռչում է դեռ իմ աղավնին,

	Քամու դեմ կռվելով, ի՛մ անգին,

	Ու ինչքա՜ն էլ փչի չար քամին, 

	Նա կիջնի քո քնքո՜ւշ ձեռքերին:

	 

	Լույսն իմ մարելու եզերքին

	Քեզ համար է վառվում, ի՛մ անգին,

	Նա ուզում է դիպչել քո ստվերին 

	Ու հանգչել, ու հանգչել քո դեմքին:

	 

	Երգն իմ՝ իմ սպիտակ աղավնին,

	Նա քեզ մոտ է թռչում, ի՛մ անգին, 

	Նա ուզում է դիպչել քո ստվերին

	Ու հանգչել քո քնքուշ ձեռքերին:
"
ՌՈՒԲԵՆ ՀԱԽՎԵՐԴՅԱՆ,ՀԵՔԻԱԹ N,"
	Նորից բացվում է լուսաբացը,

	Իմ առաջի՛ն ու վերջի՛ն սեր, 

	Երկինքը աչքերիդ պես թաց է,

	Ճակատագրից, 

	         Ճակատագրից,

	                  Ճակատագրից պոկված նվե՛ր:

	 

	Վերջին անգամ ների՛ր ինձ, Տե՛ր,

	Տե՛ս՝ կորցրել եմ քաջությունս, 

	Իմ թշնամու անունն է սեր,

	Բայց նա է հենց, 

	         Բայց նա է հենց,

	                  Բայց նա է հենց երջանկությունս:

	 

	Ես կորցրել եմ ճերմակ ձիս՝

	Իմ ոսկեթամբ ժառանգությունը, 

	Ինչպե՞ս ելնեմ այս անտառից, 

	Երբ կորցրել եմ, 

	         Երբ կորցրել եմ,

	                  Երբ կորցրել եմ ուղղությունս:

	 

	Այս ի՞նչ կախարդ ինձ կախարդեց, 

	Ո՞վ ինձ նետեց անտակ անդունդը,

	Ինձ բաց ծովում մեկը խեղդեց,

	Բայց ինձ ժպտաց,

	         Բայց ինձ փրկեց,

	                  Եվ ափ հանեց հաջողությունը:

	 

	Մի կո՛ղմ թողեք անմիտ վեճերը՝

	Աննպատակ ու անտեղի,

	Խառնել եմ իմ մտքի էջերը

	Եվ ճիշտ հասցեն,

	         Եվ ճիշտ հասցեն,

	                  Եվ ճիշտ հասցեն իմ այս տեղի:

	 

	Ես իջեցրել եմ իմ դրոշը՝

	Հպարտություն կոչվող նավի, 

	Վիճակը իմ խիստ անորոշ է,

	Պարտության մեջ եմ, 

	         Պարտության մեջ եմ,

	                  Պարտության մեջ եմ կամովի:

	 

	Ահա՛ իմ փայ երջանկությունը,

	Որն ինձ, ավա՜ղ, շուտ կլքի, 

	Իսկ իմ խղճի հաշվետվությունը

	Երգի ձևով, 

	         Երգի նման,

	         Երգի թևով կփոխանցվի:

	 

	Նորից բացվում է լուսաբացը,

	Իմ քա՜ղցր թույն, ի՜մ սրտակեր, 

	Երկինքը աչքերիդ պես թաց է,

	Ճակատագրից, 

	         Ճակատագրից,

	                  Ճակատագրից պոկված նվե՛ր:
"
ՌՈՒԲԵՆ ՀԱԽՎԵՐԴՅԱՆ,ՀԵՔԻԱԹ 2,"
	Կկատարվեն բախտագուշակ կնոջ խոսքերը,

	Եվ երջանիկ արքայորդին քեզ կայցելի,

	Եվ պարտեզում, որտեղ բացվել են ծաղիկները,

	Նա քեզ քնքո՜ւշ, այնպե՜ս քնքուշ կհամբուրի:

	 

	Ծիծեռնակի ձայնով կբացվի առավոտը,

	Եվ վարագույրը գիշերվա կանհետանա,

	Երբ քո սրտում կդողդողա թռչնակ կարոտը,

	Այնժամ գարունը ցանկալի այցի կգա:

	 

	Արի ինձ մոտ, և կբացվեն գարնան դռները,

	Ծիծեռնակները ետ կգան առաջվա պես:

	Արի՛ ինձ մոտ, երբ իմ այգում դաժան ձմեռն է, 

	Ձմռան ցուրտ շունչը կհալվի սառույցի պես:

	 

	Երբ կփակվեն քո դեմ բախտի բոլոր դռները,

	Երբ որ դառնաս դու բոլորին անցանկալի,

	Երբ կվխտան քո շուրջ մարդկանց անհոգ դեմքերը,

	Այնժամ դու ինձ քեզ մո՛տ կանչիր, ի՛մ սիրելի,

	 

	Դու քո մտքում պահիր գուշակ կնոջ խոսքերը

	Ու հավատա ճակատագրի կախարդանքին,

	Ծիծեռնակի ձայնով կբացվի առավոտը,

	Եվ կսպասի քեզ երջանիկ արքայորդին:

	 

	Արի՛ ինձ մոտ, և կբացվեն գարնան դռները, 

	Ծիծեռնակները ետ կգան առաջվա պես,

	Արի՛ ինձ մոտ, երբ իմ այգում դաժան ձմեռն է, 

	Ձմռան ցուրտ շունչը կհալվի սառույցի պես:
"
ՌՈՒԲԵՆ ՀԱԽՎԵՐԴՅԱՆ,ԲԱԺԱՆՈՒՄ,"
	Գուցե նորից մենք հանդիպենք,

	Պետք չէ՛ բախտից առաջ ընկնել.

	Գուցե դառնաս դու երջանիկ

	Ուրիշի հետ, քնքո՜ւշ իմ սեր:

	 

	Դու դեռ անփորձ ես ու փոքրիկ,

	Դու դեռ խաղում ես կյանքի հետ,

	Երես առած պստիկ փիսի՛կ,

	Քնքո՜ւշ իմ սեր:

	 

	Եվ ես այսօր թողնում եմ քեզ,

	Դա ինձ համար այնքա՜ն դժվար է, 

	Եվ ես սեղմում եմ ատամներս,

	Որ չխոսեմ, բայց անհնա՜ր է:

	 

	Ի՛մ սեր, այսօր թողնում եմ քեզ, 

	Եվ ես փակում եմ իմ աչքերը,

	Որ չմատնեմ հոգուս խռովքը,

	Բայց ինձ համար այնքա՜ն դժվար է 

	Պահել խոսքերն այս իմ սրտում:

	 

	Դու ինձ ասում ես՝ կսպասեմ՝

	Չիմանալով, որ դա երկար է,

	Դու ինձ ասում ես՝ կսպասեմ՝

	Չկարծելով, որ դա դժվար է:

	 

	Ու անհնար է քեզ համար,

	Չէ՞ որ այնքա՜ն դու գեղեցիկ ես, 

	Եվ դեռ փոքրիկ ես ու անփորձ,

	Եվ կյանքը դեռ դու չգիտես:

	 

	Քեզ կսիրեն շատ տղաներ,

	Ընտրի՛ր նրան, ով որ արժանի է, 

	Իսկ ինձ համար դու կաղոթես,

	Եթե երբեմն ինձ հիշես:
"
ՌՈՒԲԵՆ ՀԱԽՎԵՐԴՅԱՆ,ԿԱՆՉԻՐ ԻՆՁ ՔՈ ԴՂՅԱԿԸ,"
	Կանչի՛ր ինձ քո դղյակը, և ես կգամ:

	Վերջի՜ն, վերջի՜ն անգամ կխոստանամ

	Չհարբել, չհայհոյել քեզ, չաղմկել,

	Կանչի՛ր ինձ քո դղյակը, և ես կգամ:

	Մաքո՜ւր, մաքո՜ւր, ինչպես ոչ մի անգամ,

	Ես կհագնեմ կոստյումը իմ տոնական,

	Ներս կմտնեմ ու հայրիկիդ մեղմ կժպտամ,

	Ու մայրիկիդ կցանկանամ առողջություն,

	Հայրիկիդ հետ ես կխոսեմ պատերազմից,

	Ու կփորձեմ քո մայրիկի կարկանդակները,

	Իսկ հետո լուռ ու ամոթխած կպապանձվեմ,

	Ու ծնողներդ իմաստուն կհասկանան,

	Որ եկել եմ քեզ ուզելու, ի՛մ աննման, 

	Ու նրանք լուռ ջահելներից կհեռանան,

	Ու նրանք լուռ ու առանց մեզ կուրախանան:

	Նրանք երբե՜ք, նրանք երբե՜ք չեն հասկանա, 

	Որ այս փեսան նույն խելագարը կմնա:

	Կանչ՛իր ինձ քո դղյակը, բայց մի մոռանա,

	Որ դղյակիդ պատերի մեջ չեմ դիմանա,

	Եվ եթե դու սիրում ես ինձ ոչ տոնական, այլ իսկապես,

	Ես քեզ մեկ-մեկ կհայհոյեմ առաջվա պես:
"
ՌՈՒԲԵՆ ՀԱԽՎԵՐԴՅԱՆ,ԿՏՐՈՒԿ ՇՐՋԱԴԱՐՁ,"
	Ճանապարհը բաց է, քո աչքերը թաց են,

	Հարսանիքից պետք չէ վախենալ,

	Պետք է օրենքով երջանկանալ:

	 

	Ճանապարհը բաց է. արգելման նշանը

	Չի խանգարում մեզ առաջ շարժվել

	Եվ դառնալ սիրող ամուսիններ:

	 

	Կտրուկ շրջադարձ՝ մի քիչ ձախ, հետո՝ աջ,

	Մեզ սպասում է համեստ առօրյան,

	Կտրուկ շրջադարձ՝ մի քիչ ձախ, հետո՝ աջ,

	Եվ մենք տանն ենք արդեն հայրական:

	 

	Տանը հավաքվել են մեր բարեկամները

	Ու մեր ընկերները մանկության.

	Մենք ենք կենտրոնում ուշադրության:

	 

	Հյուրերը հարբել են ու մեզ մոռացել են,

	Ոչ ոք չի ուզում մեզ հասկանալ,

	Որ ուզում ենք մենք առանձնանալ:

	 

	Հարբած թամադան մի կենաց է ասում,

	Որ նույնիսկ ինքը չի հասկանում,

	Իսկ հյուրերը իրենց այնքան լուրջ են պահում,

	Որ ասես մեզ հողին են հանձնում:

	 

	Զույգ ծաղիկների կենացը ծաղկացրին,

	Մեր ծնողների կենացը թանկացրին,

	Հանգուցյալ պապիկներին առանձնացրին (հողը թեթև լինի),

	Կենդանի տատիկներին երջանկացրին:

	 

	Կեսգիշերն անցել է, բոլորը գնացել են,

	Եվ մեզ հատկացված ննջարանում

	Մենք պառկել ենք, ոնց որ դագաղում:

	 

	Ի՞նչ մի դժվար բան է. արդեն օրինական է 

	Կողք-կողքի պառկել ու համբուրվել,

	Կողք-կողքի, կողքի պառկել ու...

	 

	Կտրուկ շրջադարձ՝ մի քիչ ետ, քիչ առաջ,

	Ողջ աշխարհն է մեզ հետ օրորվում,

	Եվ այսպես կարգապահ՝ ոչ գաղտնի, այլ լեգալ

	Հանդիպում ենք գիշերը իրար...
"
ՌՈՒԲԵՆ ՀԱԽՎԵՐԴՅԱՆ,ԼՈՒՍԱԲԱՑ,"
	Լուսաբացի քաղցրի՛կ թռչուն,

	Չերգե՜ ս մինչև աստղերի չուն,

	 

	Վառվե՛ք, աստղե՛ր, երկնքում վառ,

	         Վառվե՛ք երկար:

	                  Գիշե՛ր,

	Ձգվի՛ր մինչև հավերժություն,

	                  Գիշե՛ր,

	Ձգվի՛ր մինչև հավերժություն:

	 

	Երկնեց երկիր, երկնեց երկինք,

	Այրվեց շղարշը աստղերի,

	 

	Ծնվեց մանուկն առավոտվա,

	Որ օր դառնա:

	                  Գիշե՛ր,

	Սերը չվեց աստղերիդ հետ:

	                  Գիշե՛ր,

	Սերը չվեց աստղերիդ հետ:

	 

	Մո՜ւթ գիշեր, սիրո՜ գիշեր,

	Ձգվի՜ր մինչև հավերժություն, 

	 

	Մի՛ երգիր, լուսաբացի

	Քաղցրի՛կ թռչուն, քաղցրի՜ կ թռչուն:

	 

	Լուսաբացի քաղցրի՜ կ թռչուն,

	Չերգե՜ ս մինչև աստղերի չուն,

	 

	Վառվե՜ ք, աստղե՛ր, երկնքում վառ,

	         Վառվե՛ք երկար:
"
ՌՈՒԲԵՆ ՀԱԽՎԵՐԴՅԱՆ,ԳԻՇԵՐԸ,"
	Գիշերը,

	Երբ քնած կլինես, ի՛մ սեր,

	Կամացուկ,

	Որ հանկարծ չարթնանաս, ի՛մ սեր,

	 

	Ես կերգեմ քեզ համար

	Ու կօրորեմ քո երազներն իմ երգերով,

	Եվ դու քնիդ մեջ կժպտաս, ի՛մ սեր,

	Եվ դու քնիդ մեջ կժպտաս:

	 

	Ես կգողանամ լուսինը այս գիշեր քեզ համար

	Ու կգլորեմ նրան կտուրների վրայով,

	Ու կփշրվեն աստղերը կապույտ երկնքում,

	Եվ դու քնիդ մեջ կժպտաս, ի՛մ սեր:

	 

	Իսկ ես, անուշի՛կս, կերգեմ քեզ համար

	Ու կօրորեմ քո երազներն իմ երգերով, 

	Իսկ ես, անուշի՛կս, կերգեմ քեզ համար

	Ու կօրորեմ քո երազներն իմ երգերով:

	 

	Գիշերը,

	Երբ քնած կլինես, ի՛մ սեր,

	Կամացուկ,

	Որ հանկարծ չարթնանաս, ի՛մ սեր,

	 

	Ես կերգեմ քեզ համար

	Ու կօրորեմ քո երազներն իմ երգերով,

	Եվ դու քնիդ մեջ կժպտաս, ի՛մ սեր,

	Եվ դու քնիդ մեջ կժպտաս:
"
ՌՈՒԲԵՆ ՀԱԽՎԵՐԴՅԱՆ,ԼՈՒՍՆԻ ԱՂՈՏ ԱՐՏԱՑՈԼՈՒՄՆ,"
	Լուսնի աղոտ արտացոլումն

	Աչքերիդ մեջ, աչքերիդ մեջ,

	Դեմքիդ ժպիտը հուսահատ,

	Հուսահատ ու խեղճ, հուսահատ ու խեղճ...

	 

	Ես այսօր թողնում եմ քեզ, ի՛մ սեր,

	Ու հեռանում,

	Իմ սրտում այսօր մի նոր վերք է

	Ավելանում:

	 

	Իմ սերը կոտրված ճյուղի,

	Կոտրված ճյուղի, ճյուղի նման

	Օրորվում է աշնան քամուց,

	Աշնան քամուց, աշնան քամուց:

	 

	Ա՜խ, քամի՛, քամի՛, պոկի՛ր իմ սերն առանց ցավի,

	Հետո համբուրիր պլոկված կեղևը ծառի, 

	Թող վերքը ցավ չպատճառի,

	Ծառին թող ցավ չպատճառի:

	 

	Ա՜խ, գոնե ձա՛յն հանիր,

	Դե՛, թեկուզ լա՛ց եղիր, բայց այդպես մի՛ նայիր...

	Ա՜խ, գոնե ձա՛յն հանիր, դե՛, թեկուզ լա՛ց եղիր,

	Բայց այդպես մի՛ նայիր, բայց այդպես մի՛ նայիր...

	 

	Աստղերը չռել են աչքերը

	Ու նայում են ապշած մեզ վրա,

	Մի՛ սպանեք, մի՛ սպանեք ձեր սերը,

	Դուք երկրորդը էլ չեք ունենա: 

	 

	Իմ սերը կոտրված ճյուղի,

	Կոտրված ճյուղի, ճյուղի նման

	Օրորվում է աշնան քամուց,

	Աշնան քամուց, աշնան քամուց:
"
ՌՈՒԲԵՆ ՀԱԽՎԵՐԴՅԱՆ,ԵՍ ՀԻՇՈՒՄ ԵՄ,"
	Ամուսինդ, տիկի՛ն, խռռացնում է քնում,

	Շուռումուռ է գալիս անկողնում, 

	Դուք գիշերն արթնացել ձեզ տանջող հուշերից

	Եվ ինձ հյուր եք եկել երազում:

	 

	Դուք հիշել եք, տիկի՛ն, մեր սիրո ծառուղին, 

	Ուր եղյամն է հիմա փայլփլում: 

	Ես հիշում եմ, տիկի՛ն, այն քնքուշ օրիորդին

	Իմ հեռու-հեռավոր հուշերում:

	 

	Ես հիշում եմ քաղաքն իմ,

	Երբ մարդիկ ապրում էին մարդկանց նման,

	Ե՛վ տղաներիդ խենթ ու խելառ, ի՛մ Էրևան,

	Ե՛վ աղջիկներին քո աննման:

	 

	Դուք գիշերն արթնացել, դուք հուզվել եք, տիկի՛ն,

	Ձեր ճնշումն է դարձյալ բարձրացել,

	Ձեր ճնշումը, տիկի՛ն, ոչ ոք չի իջեցնի,

	Ձեզ, ավա՜ղ, ոչ մի դեղ չի փրկի:

	 

	Դուք փակվել եք ինձ հետ հուշերի զնդանում,

	Որտեղից մենք չունենք ազատում:

	Դուք փակված եք ինձ հետ հուշերի զնդանում,

	Որտեղից մենք չունենք ազատում:

	 

	Ես հիշում եմ քաղաքն իմ,

	Երբ մարդիկ ապրում էին մարդկանց նման,

	Ե՛վ տղաներիդ խենթուխելառ, ի՛մ Էրևան,

	Ե՛վ աղջիկներին քո աննման: 

	 

	Իսկ հիշո՞ւմ եք, տիկի՛ն, մեր սիրո ծառուղին,

	Կարուսելը մեր հին ու այգին,

	Կարուսելը մեր հին պտտվում է կրկին,

	Հիշեցնում մեր սիրո մեղեդին:

	 

	Ես հիշում եմ քաղաքն իմ,

	Երբ մարդիկ ապրում էին մարդկանց նման,

	Ե՛վ տղաներիդ խենթուխելառ, ի՛մ Էրևան,

	Ե՛վ աղջիկներին քո աննման:
"
ՌՈՒԲԵՆ ՀԱԽՎԵՐԴՅԱՆ,ՍԱ ԷՐԵՎԱՆՆ Է,"
	Ի՜նչ զով գիշեր է, մեկն ինձ հիշել է, 

	Նա ինձ հուշել է անհուշելին,

	Նա է իմ հույսը, անտարակույսը, 

	Նա է իմ լույսը մութ գիշերին:

	 

	Նա, ով եկել էր, կյանքս բեկել էր, 

	Բախտս թեքել էր ինքն իր բախտին,

	Բայց արդեն ուշ է, հուշը մշուշ է, 

	Սերը քնքուշ էր կեսգիշերին:

	 

	Նե՛րս արի, նե՛րս արի, ի՞նչ ես կանգնել, 

	Ի՞նչ ես հիմար ժպիտով քարացել:

	 

	Սա Էրևանն է, այստեղ դու տանն ես, 

	Ուր քեզ սպասում են դեռ կեսգիշերին:

	Ուր կամ սիրում են, կամ թունդ հայհոյում են, 

	Կամ հիշեցնում են անհիշելին:

	 

	Նե՛րս արի, նե՛րս արի, ի՞նչ ես կանգնել, 

	Ի՞նչ ես հիմար ժպիտով քարացել:

	 

	Սա քո փողոցն է, կյանքիդ դպրոցը, 

	Ուր քեզ հիշում են, դեռ չեն մոռացել:

	Սա քո փողոցն է, կյանքիդ դպրոցը, 

	Ուր քեզ հիշում են, դեռ չեն մոռացել:

	 

	Ի՜նչ զով գիշեր է, մեկն ինձ հիշել է, 

	Նա ինձ հուշել է անհուշելին, 

	Բայց արդեն ուշ է, հուշը մշուշ է, 

	Սերը քնքուշ էր կեսգիշերին:
"
ՌՈՒԲԵՆ ՀԱԽՎԵՐԴՅԱՆ,ԵՐԲ ՉԿԱՅԻՆ ԲԱՐՁՐԱՀԱՐԿ ՇԵՆՔԵՐ,"
	Երբ չկային բարձրահարկ շենքեր,

	Երկինքը շա՜տ էր, շա՜տ էր մեծ,

	Եվ աստղերը, պայծառ աստղերը

	Ներկայացում էին սարքում ամեն գիշեր:

	 

	Երբ մեծացա, շենքերը բարձրացան,

	Երկինքը մոտեցավ տխուր շենքերին,

	Երկինքը խլեցին բարձրահարկ շենքերը,

	Աստղերը մեզանից հեռացա՜ն, հեռացա՜ն:

	 

	Մարդիկ հանկարծ դարձան տխուր ու անժպիտ,

	Մարդիկ հանկարծ դարձան հոգնած ու մտահոգ:

	 

	Կապույտ երկինք, կանաչ արև,

	Բակում կային անթիվ ճերմակ աղավնիներ,

	Թռչում էին նրանք կապույտ երկինքն ի վեր

	Եվ իրենց հետ բերում ուրիշ աղավնիներ:

	 

	Մի օր հանկարծ շենքերը բարձրացան,

	Աղավնիները մի օր ետ չդարձան,

	Մի օր հանկարծ շենքերը բարձրացան,

	Եվ մարդիկ հանկարծ փոքրացան, փոքրացան:

	 

	Մարդիկ հանկարծ դարձան տխուր ու անժպիտ,

	Մարդիկ հանկարծ դարձան հոգնած ու մտահոգ:
"
ՌՈՒԲԵՆ ՀԱԽՎԵՐԴՅԱՆ,ԻՄ ՓՈՔՐԻԿ ԸՆԿԵՐ,"
	Իմ փոքրի՛կ ընկեր, երազկո՛տ ընկեր,

	Ո՞ւր ես գնում, 

	Եվ ոտքերը քո, քո ոտքերը քեզ

	Ո՞ւր են տանում: 

	Մի՞թե չեն հոգնել, մի՞թե չեն թուլացել

	Քայլելուց,

	Եվ աչքերը քո մի՞թե չեն փակվում

	Անքուն մնալուց:

	 

	Աստղազարդ է երկինքը շենքերից վերև,

	Եվ ես կքայլեմ դեռ մինչև ուշ գիշեր:

	 

	Փողոցում հիմա, բացի շներից,

	Ոչ ոք չկա,

	Ի՞նչ ես կորցրել դատարկ քաղաքում,

	Փոքրի՛կ տղա: 

	Ի՞նչ ես կորցրել ու ի՞նչ ես փնտրում

	Այս կողմերում,

	Իմ փոքրի՛կ ընկեր, դու շրջում ես դեռ 

	Իմ երգերում:

	 

	Աստղազարդ է երկինքը շենքերից վերև,

	Եվ ես կքայլեմ դեռ մինչև ուշ գիշեր:

	 

	Իմ ընկե՛ր միայնակ ու փոքրի՛կ ընկեր,

	Տե՛ս՝ խամրել են աստղերը, գիշերն ու քո սերը 

	Կանցնեն շատ շուտով, կգան ուրիշ օրեր,

	Հոգսերի ու տխուր մտքերի գիշերներ,

	 

	Կհիշե՞ս դու արդյոք այս գիշերը,

	Գիշերը, աստղերը և փոքրիկ քո սերը,

	Գիշերը, աստղերը և փոքրիկ քո սերը:

	 

	Աստղազարդ այն երկինքը ու փոքրիկ այն տղան

	Ինձանից հեռացել են և արդեն էլ չկան:
"
ՌՈՒԲԵՆ ՀԱԽՎԵՐԴՅԱՆ,"ԹՈՒՅԼ ՏՈՒՐ, ՍԻՐԵԼԻՍ, ԻՋՆԵԼ ՓՈՂՈՑ","
Սիրելի ընկերոջս՝ Հասմիկ Մելիքյանին

	Թո՛ւյլ տուր, սիրելի՛ս, իջնել փողոց,

	Հենց էսպես՝ առանց անձրևանոց... 

	Կատաղած անձրևը, սառն անձրևը

	Մարդկանցից մաքրել է փողոցները,

	Փողոցից մաքրել է կեղտն ու փոշին:

	 

	Իսկ մարդիկ փակվել են տներում՝

	Իրենց փայփայած օջախներում,

	Մարդիկ, տե՛ս, ուտում են, հետո կուշտ գխտում են,

	Հաստաոռ կանայք, տե՛ս, բամբասում են.

	Տելեվիզորով դեռ չի սկսվել կինոն:

	 

	Դիմացի պատուհանից մի կին

	Վախեցած նայում է լվացքին,

	Իսկ նրա ճաղատ ու գունատ մարդը

	Կարծես թե ուրախ է ու զվարթ.

	Անձրևը լվացել է նրա «Ժիգուլին»:

	 

	Թո՛ւյլ տուր, սիրունի՛կս, իջնել փողոց՝

	Առանց անձրևանոց,

	Քայլել անձրևի տակ հենց էսպես՝ աննպատակ,

	Աշնան վերջի՜ն, վերջի՜ն անձրևի տակ,

	Վազել, մտնել ուղիղ դպրոցի բակ:

	 

	Այնտեղ բոլոր իմ ընկերներն են,

	Այնտեղ չունեմ թշնամիներ,

	Այնտեղ ամեն ինչ այնքան պարզ է,

	Այնտեղ չկան կեղծ ժպիտներ:

	 

	Այնտեղ ընկերդ չի լքի,

	Երբ քեզ պատժել են անտեղի,

	Այնտեղ կեղծիքը չի անցնի,

	Եվ նույնիսկ սերը իսկական է:

	Եվ իսկական է մարդկությունը,

	Որը հիմա շատ հազվագույտ հիվանդություն է:

	 

	Որտե՞ղ, այդ ի՞նչ կռվում կորան

	Իմ ընկերները իսկական.

	Ի՜նչ ահավոր բանտարկություն է

	Ընտանեկան երջանկությունը:

	 

	Թո՛ւյլ տուր, սիրելի՛ս, իջնել փողոց,

	Հենց էսպես՝ առանց անձրևանոց... 

	Կատաղած անձրևը, սառն անձրևը,

	Մարդկանցից մաքրել է փողոցները,

	Փողոցից մաքրել է կեղտն ու փոշին:
"
ՌՈՒԲԵՆ ՀԱԽՎԵՐԴՅԱՆ,ՓՈՂՈՑԱՅԻՆ ԱՂՋԻԿ,"
	Մաքուր ու պարզ այս աշխարհում

	Մենք մաքուր չմնացինք,

	Տե՛ս՝ ես դարձել եմ հարբեցող,

	Իսկ դու՝ փողոցային աղջիկ:

	 

	Փողոցային աղջիկ, ի՛մ սեր,

	Այս երգը քեզ եմ նվիրում,

	Ինչպես անխախտ սիրո երդում,

	Սա քեզ համար եմ ես երգում:

	 

	Երեկոյան այգում

	Կհավաքվեն, կհավաքվեն զույգեր,

	Նվագախումբը ծեր կնվագի վալսեր

	Եվ կպարի աշնան թափվող տերևների հետ միասին:

	 

	                  Մենք վերջին անգամ

	 

	Կհեռանանք, կհեռանանք այգուց,

	         Աշնան հետ միասին մենք կթողնենք այգին,

	                  Եվ մեր քայլերը կլսվեն

	                           Հեռու ու խուլ նրբանցքներում:

	 

	Հեռու ու խուլ նրբանցքներում

	Ես կորցրի քեզ, սիրելի՛ս,

	Ես կորցրի աշնան այգին,

	Եվ վալսը հին դարձավ հեռու հիշողություն:

	 

	Փողոցային աղջիկ, ի՛մ սեր,

	Այս երգը քեզ եմ նվիրում,

	Ինչպես անխախտ սիրո երդում,

	Սա քեզ համար եմ ես երգում:

	 

	Երեկոյան այգում

	Կհավաքվեն, կհավաքվեն զույգեր,

	Նվագախումբը ծեր կնվագի վալսեր

	Եվ կպարի աշնան թափվող տերևների հետ միասին:

	 

	Կուզենայի տեսնել քո դեմքը,

	Տեսնել դեմքը քո նորից,

	Մի անգամ էլ համբուրել քեզ

	Ու հեռանալ այս աշխարհից:

	 

	Փողոցային աղջիկ, ի՛մ սեր, 

	Այս երգը քեզ եմ նվիրում,

	Ինչպես անխախտ սիրո երդում,

	Սա քեզ համար եմ ես երգում:

	 

	Երեկոյան այգում

	         Կհավաքվեն զույգեր,

	                  Եվ նվագախումբը ծեր

	                           Կնվագի վալսեր:
"
ՌՈՒԲԵՆ ՀԱԽՎԵՐԴՅԱՆ,"Օ՜, ՍԱ ԻՄ ՀԻՆ ՓՈՂՈՑՆ Է","
	Օ՜, սա իմ հին փողոցն է, 

	Ուր ունեի ես ընկերներ,

	Այստեղ կապույտ իմ մանկությունն է,

	Բաց երկնքում՝ աղավնիներ:

	 

	Ա՛յ, հե՛նց էստեղ մեր բակն էր, 

	Ուր նոր շենքեր են բարձրացել,

	Իմ ընկերներն արդեն փոխվել են,

	Նրանց դժվար է ճանաչել:

	 

	Փոշոտ ու մութ ձեղնահարկից

	Մենք մեր զենքերն էինք հանում,

	Երբ հարևան թաղերի հետ

	Մենք կռիվներ էինք անում:

	 

	Փոշոտ ու մութ ձեղնահարկից

	Մի օր տղերքը ցրվեցին,

	Բոլորովին ուրիշ կռվի...

	Նրանք հանկարծ պատրաստվեցին:

	 

	Ոմանք, իհարկե, փոխվեցին,

	Ոմանք, իհարկե, դիմացան,

	Ոմանք, իհարկե, սողացին,

	Լավագույններն անհետ կորան:

	 

	Հիմա նրանք արդեն չկան՝

	Իմ ընկերները իսկական,

	Գուցե նրանք ինձ մոռացան,

	Ինձ մոռացան ու հեռացան:

	 

	Օ՜, սա իմ հին փողոցն է, 

	Ուր ունեի մի քնքուշ սեր,

	Բայց նա վաղուց ամուսնացել է

	Եվ ունի շատ երեխաներ:

	 

	Երեկոյան մթության մեջ

	Մեր փողոցի փոքրիկ այգում

	Ես խոստումներ էի տալիս

	Ու համբույրներ էի պոկում:

	 

	Գաղտնիքը այդ բակը գիտեր,

	Գաղտնիքը այդ պիտի բացվեր,

	Քո մայրը, վաղ, թե ուշ, մի օր

	Մեր տանը պիտի հայտնվեր:

	 

	Այն ժամանակ քեզ, սիրելի՜ս, 

	Շատերն էին սիրահարվում,

	Քո պատճառով, ի՛մ սիրելի,

	Կռիվներ շատ էին լինում:

	 

	Դրանց մասին, քնքո՜ւշ իմ սեր,

	Դու նույնիսկ չես էլ իմացել,

	Քո պատճառով սարքած կռվում

	Ես մի ատամ եմ կորցրել:

	 

	Ա՛յ, հենց էստեղ մեր բակն էր, 

	Բակը ուներ իր գաղտնիքներն,

	Այստեղ էր միշտ մեր թաղայինը,

	Ղուշբաս Անդոն և ուրիշներ:

	 

	Թե լույսի մարդը հայտնվեր,

	Այդ լուրն իսկույն կտարածվեր,

	Եվ ով որ լույս էր գողանում,

	Իր դուռը պետք է պինդ փակեր:

	 

	Բակում կային անվերջ վեճեր,

	Բակում կային հաշտություններ,

	Բակում կային կասկածելի,

	Դեռ չստուգված բամբասանքներ:

	 

	Բակը ուներ ծիծաղելի

	Ու տարօրինակ պատմություններ,

	Եթե դրանք ես թվարկեմ,

	Կարող է երգը երկարել:

	 

	Թե այս երգից դուք ձանձրանաք,

	Ես նոր երգեր կհորինեմ,

	Եվ իմ կողքին առաջվա պես

	Իմ ընկերները կլինեն:

	 

	Իմ ընկերները մանկության,

	Իմ ընկերները իսկական

	Առաջվա պես ինձ մոտ կգան,

	Առաջվա պես ինձ մոտ կգան:
"
ՌՈՒԲԵՆ ՀԱԽՎԵՐԴՅԱՆ,ՀԻՆ ԴԱՇՆԱՄՈՒՐԸ,"
	Հին դաշնամուրը լռում է այսօր,

	Հին դաշնամուրը էլ չի նվագում,

	Հանգել են լույսերը հյուրասենյակում,

	Շարժվում են ստվերները, շարժվում են, շարժվում:

	 

	Եվ դաշնամուրը, լքված անկյունում,

	Ինքն իրեն հետ ասես միտք է անում,

	Գուցե հիշել է այն հին մեղեդին,

	Այն տոնական ու հպարտ վալսը հին:

	 

	Վալսի հին, մոռացված

	Հնչյունները կրկին

	Պտտվում ու պարում են

	Դատարկ սենյակում:

	 

	Հին դաշնամուրը հոգնել է արդեն,

	Հին դաշնամուրը էլ չի նվագում,

	Պարում են ստվերները դատարկ սենյակում,

	Եվ հին դաշնամուրը երազ է տեսնում:

	 

	Տեսնում է պարող սիրահար զույգերին,

	Ջահել և ուրախ իր տանտերերին,

	Հյուրասենյակը լցվում է լույսով

	Եվ երջանիկ ու ուրախ ձայներով:

	 

	Վալսի հին, մոռացված

	Հնչյունները կրկին

	Պտտվում ու պարում են

	Դատարկ սենյակում:

	 

	Հին դաշնամուրը լռում է այսօր,

	Հին դաշնամուրը էլ չի նվագում,

	Դաշնամուրին ոչ ոք չի մոտենում,

	Նա անպետք իր է արդեն սենյակում:

	 

	Եվ մի խոնավ ու տխուր առավոտ,

	Երբ դեռ քնած էր քաղաքն անձրևոտ,

	Հին դաշնամուրը փողոց են հանում,

	Հին դաշնամուրն էլ չի նվագում:

	 

	Վալսի հին, մոռացված

	Հնչյուններն են լսվում

	Եվ աշնան քամու հետ

	Փողոցով հեռանում:
"
ՌՈՒԲԵՆ ՀԱԽՎԵՐԴՅԱՆ,"ԲԱՐԻ ԼՈՒՍ, ՏԻԿԻՆ ԱՐՈՒՍ","
Երախտագիտությամբ՝

Ուստա Մարտիրոսին և Սիմա Սարատիկյանին

	Բարի լուս, տիկի՛ն Արուս, 

	Քո լվացքը չորացել է,

	Հայացքի մեջ քո անհույս

	Արցունքներդ քարացել են:

	 

	Խոհանոցդ՝ մաս-մաքուր,

	Ամաններդ լվացված են,

	Մեր համով-հոտով մորքուր,

	Տված հացդ օրհնված է:

	 

	Եվ հիմա, նստած մենակ,

	Դու հիշում ես քո անցյալը,

	Եվ մատներդ շարունակ

	Փորփրում են քո ձավարը:

	 

	Մարդը քո՝ վարպետ Արտաշը,

	Իր հոգին Աստծուն տվեց,

	Նա թեև վարքով անտաշ էր,

	Բայց խելոք էր, ձեռներեց:

	 

	Նա ուներ ոսկե ձեռքեր

	Ու շարեց պատերը տան,

	Նա կապեց կտուրը ձեր,

	Սարքեց դուռ ու պատուհան:

	 

	Իսկ հետո, երբ ծնվեցին

	Զավակներդ աննման,

	Տունը քո լցվեց սիրով

	Ու շնչով երջանկության:

	 

	Ամուսինդ լուռ ու մունջ էր,

	Նա մռայլ էր, չխոսկան,

	Երբ խմում էր, հայհոյում էր,

	Հիշում մորդ անպայման:

	 

	Ու թեև քեզ հայհոյում էր,

	Բայց, իրոք, առանց թույնի,

	Վաղեմի սովորություն էր.

	Մարդ պետք է արտահայտվի:

	 

	Եվ հիմա նա էլ չկա՝

	Տանդ սյունն ու հենարանը,

	Մնացել ես մեն-մենակ

	Քո լքված ու դատարկ տանը:

	 

	Զավակներդ չվեցին

	Ու թռան օտար ափեր,

	Նույնիսկ չեն էլ մտածում,

	Որ թողել են քեզ անտեր:

	 

	Բարի լուս, տիկի՛ն Արուս,

	Քո լվացքը չորացել է, 

	Հայացքի մեջ քո անհույս

	Արցունքներդ քարացել են:

	 

	Խոհանոցդ՝ մաս-մաքուր,

	Ամաններդ լվացված են,

	Մեր համով-հոտով մորքուր,

	Տված հացդ օրհնված է:

	 

	Եվ հիմա, նստած մենակ,

	Դու հիշում ես քո անցյալը,

	Իսկ մատներդ շարունակ

	Փորփրում են քո ձավարը:
"
ՌՈՒԲԵՆ ՀԱԽՎԵՐԴՅԱՆ,ԿԱՐՈՏ,"
	Եվ անձրևը ցուրտ փողոցների

	Խուլ նրբանցքներում կհեկեկա,

	Եվ աշնան քամին անձրևի հետ

	Վերջին անգամ կընկերանա:

	 

	Ու կարոտն իմ սրտում

	Մարող բոցի պես կդողդողա:

	 

	Դու հեռացել ես, ինձ մոռացել,

	Ես քեզ կանչում եմ, սիրելի՜ս,

	Բայց դու չկաս,

	Վերադարձի՛ր ինձ մոտ:

	 

	Երգ,

	Երգ երջանկության,

	Երգ երջանկության

	Ու խենթ,

	Ու խենթ սիրո մասին

	Դու վերադարձի՛ր

	Քամու հետ աշնան,

	Դու արի՛ ինձ մոտ 

	Աշնան քամու հետ միասին:

	 

	Եվ անձրևը իմ պատուհանին

	Լուռ ու միայնակ կհեկեկա,

	Եվ աշնան քամու հետ միասին

	Գիշերվա մեջ կհեռանա:

	 

	Ու կարոտն իմ սրտում

	Մարող բոցի պես կդողդողա:
"
ՌՈՒԲԵՆ ՀԱԽՎԵՐԴՅԱՆ,ԱՇՈՒՆ,"
	Իմ այգում հիմա աշուն է:

	Ես ու ծերացած իմ շունը

	Հոտոտում ենք աղբակույտը անցյալի:

	 

	Շունս պոչն ուրախ շարժում է,

	Աղբակույտից քաշում-հանում է

	Հնացած իրեր, որ պետք չեն ոչ ոքի:

	 

	Դատարկ այգի ու մի խոնավ քամի

	Եվ ծխացող կույտեր տերևների:

	Դատարկ այգի ու մի խոնավ քամի

	Ու ծխացող հուշերն իմ անցյալի:

	 

	Քամին՝ ցնորված ծերունին,

	Շուռումուռ է տալիս աղբակույտը,

	Եվ նստարանին քնած շրջմոլիկն արթնանում է:

	 

	Ափսոսանք ու սեր, ավելորդ հույսեր,

	Հեռացող քայլեր իմ անցյալի:

	Հուսահատ անձրև, աղբակույտ անձև,

	Հին իրեր, որ պետք չեն ոչ ոքի:

	 

	Մի մաշված կոշիկ, որ չեն հագնի,

	Մի անսեռ տիկնիկ՝ առանց գլխի,

	Մի սև հովանոց, մի լուսանկար ու մի հայելի...

	 

	Իմ այգում հիմա աշուն է:

	Ես ու ծերացած իմ շունը

	Հոտոտում ենք աղբակույտը անցյալի:

	 

	Շունս պոչն ուրախ շարժում է,

	Աղբակույտից քաշում-հանում է

	Հնացած իրեր, որ պետք չեն ոչ ոքի:
"
ՌՈՒԲԵՆ ՀԱԽՎԵՐԴՅԱՆ,ՀԱՆԳՉԻ ԼՌՈՒԹՅՈՒՆԸ,"
	Հանգչի լռությունը,

	Եվ իջնի սպիտակ ձյուն,

	Հեռվում կաղկանձի մի շուն՝

	Միայնակ ու տխուր,

	Հույսերիս թափուր ձյուն, 

	Հույսերիս թափուր ձյուն:

	 

	Երազնե՜ր, երազնե՜ր,

	Փաթիլների նման,

	Թափվեցի՜ք դուք ներքև

	Ու, գետնին չհասած, հալվեցիք,

	Դո՜ւք, փայլո՜ղ երազներ,

	Դո՜ւք, փայլո՜ղ երազներ:

	 

	Հիմա ո՞ւր ես, ի՛մ սեր, 

	Հիմա ո՞ւմ ես սիրում,

	Չէ՞ որ ինձ էլ նույնպես

	Դու սիրել ես այդպես,

	Գալարվել իմ գրկում

	Եվ տվել խոստումներ:

	 

	Խոստումնե՜ր, խոստումնե՜ր,

	Փաթիլների նման, 

	Թափվեցի՜ք դուք ներքև

	Ու, գետնին չհասած, հալվեցիք,

	Դո՜ւք, փայլո՜ղ խոստումներ,

	Դո՜ւք, փայլո՜ղ խոստումներ:

	 

	Հանգչի լռությունը,

	Եվ իջնի սպիտակ ձյուն,

	Հեռվում կաղկանձի մի շուն՝

	Միայնակ ու տխուր,

	Երբ լռի կաղկանձը շան,

	Հանդարտ իջնի ձյուն:
"
ՌՈՒԲԵՆ ՀԱԽՎԵՐԴՅԱՆ,ԵՐԵՎԱՆԻ ԳԻՇԵՐՆԵՐՈՒՄ,"
	Երևանի գիշերներում

	Լուսնի ափսեն է գլորվում

	Ու հեռավոր արվարձանում

	Արծաթե հետքն է իր թողնում:

	 

	Երբ միայնակ եմ ես լինում,

	Քայլերն այստեղ են ինձ բերում,

	Ու անցյալիս լքված այգում

	Ես հուշերիս եմ հանդիպում:

	 

	Իմ հուշերի անհատակ ջրհորում

	Քո խենթացնող կիսադեմն է լողում,

	Ես խեղդվեցի էս կեղտոտ քաղաքում,

	Ու չկա ազատում:

	 

	Իմ հուշերի անհատակ ջրհորում

	Դու իմ անունն ես տալիս ու կանչում,

	Ես խեղդվեցի էս կեղտոտ քաղաքում,

	Ու չկա փրկություն:

	 

	Իմ քնքո՜ւշ սևահեր,

	Դու ինձ ո՞ւմ ես թողել,

	Դու ինձ ո՞ւմ ես թողել,

	Ինձ թողել-հեռացել:

	 

	-Ասա՛՝ դու ո՞վ ես, որտեղի՞ց,

	Ի՞նչ ես այդպես լուռ հառաչում:

	-Ես հեռացել եմ ինձանից

	Եվ ինձ արդեն չեմ ճանաչում:

	 

	-Իսկ ի՞նչ ես կորցրել այստեղ,

	Ի՞նչ ես փնտրում այս կողմերում:

	-Ես իմ անցյալն եմ կորցրել

	Երևանի գիշերներում:

	 

	Քո հանգուցյալ տատիկի սենյակում,

	Ուր մահճակալն էր անվերջ ճռճռում,

	Գինու կիսատ շշերի արանքում

	Դու հավերժ սեր էիր ինձ խոստանում:

	 

	Քո բոլշևիկ տատիկի սենյակում,

	Ուր մահճակալն էր անվերջ կոտրվում,

	Գինու կիսատ շշերի արանքում

	Դու հավերժ սեր էիր ինձ խոստանում:

	 

	Իմ քնքո՜ւշ սևահեր,

	Դու ինձ ո՞ւմ ես թողել,

	Դու ինձ ո՞ւմ ես թողել,

	Ինձ թողել-հեռացել:

	 

	Ես լուսնոտի պես արթնացել

	Ու տանիքներն եմ բարձրանում,

	Ես իմ երազն եմ կորցրել

	Երևանի գիշերներում:

	 

	Երևանի գիշերներում

	Լուսնի ափսեն է գլորվում,

	Ու իմ կարմիր երգի վրա

	Արծաթե հետքն է իր թողնում:

	 

	Ձայնապնակն ու այն հին մեղեդին

	Մենք կորցրինք առհավետ, ի՛մ անգին,

	Մի օր փակվեց սենյակի դուռը հին, 

	Երբ կոտրվեց տատիկիդ հայելին:

	 

	Իմ քնքո՜ւշ սևահեր,

	Դու ինձ ո՞ւմ ես թողել,

	Դու ինձ ո՞ւմ ես թողել,

	Ինձ թողել...

	 

	Երևանի գիշերներում

	Լուսնի ափսեն է գլորվում...
"
ՌՈՒԲԵՆ ՀԱԽՎԵՐԴՅԱՆ,ԻՄ ՓՈՔՐԻԿ ՔԱՂԱՔ,"
	Երգն իմ կարոտ է՝ իմ մեջ արթնացած,

	Երգն իմ թռչնակ է՝ թևերը պարզած,

	Որ պիտի թռչի հեռու,

	Բայց պիտի վերադառնա միշտ քեզ մոտ:

	 

	Երբ քեզնից հեռու, հեռու եմ լինում,

	Քո խորհրդավոր կարոտն է տանջում,

	Իմ փոքրի՜կ քաղաք,

	Դու քեզ մոտ ես կանչում:

	 

	Երբ ես մենակ կամ տխուր եմ լինում,

	Քեզ հետ վիճում եմ, քեզնից խռովում,

	Դու դառնում ես հոգատար,

	Դու ասում ես՝ մոռացի՛ր ու ժպտա՛:

	 

	Արևի շողերի մեջ արթնանում,

	Արևի շողերի մեջ ծիծաղում,

	Իմ փոքրի՜կ քաղաք, 

	Դու քո կյանքն ես ապրում:

	 

	Իմ բոլոր-բոլոր երգերը,

	Իմ կարոտը և իմ սերը

	Քո քնքուշ գիշերներում են ծնվում

	Եվ առավոտներիդ մեջ են հանդարտ թևածում:

	 

	Ի՜մ քաղաք, իմ փոքրի՜կ քաղաք,

	Ես քո երգն եմ երգում:

	 

	Երգն իմ թռչնակ է՝ թևերը պարզած,

	Որ պիտի թռչի հեռու,

	Բայց պիտի վերադառնա միշտ քեզ մոտ:
"
ՌՈՒԲԵՆ ՀԱԽՎԵՐԴՅԱՆ,ԱՐՏԱԳԱՂԹ,"
	Իմ ընկերները հեռանում են,

	Եվ այս էլ որերորդ անգամ,

	Հրավիրել մեզ մոռանում են

	Հրաժեշտի վերջին օրվան:

	 

	Իմ ընկերներն են հեռանում,

	Այնպե՜ս ծածուկ, այնպե՜ս թաքուն,

	Ասես հանգուցյալի մոտից 

	Պահված գանձերն են գողանում:

	 

	Իմ ընկերները հեռանում են,

	Որ էլ երբեք էլ ետ չգան,

	Նրանց դեմքերն անհետանում են,

	Նրանց դեմքերն արդեն չկան:

	 

	Նրանց ձայները դեռ հնչում են

	Մանկության վառ գույների մեջ,

	Նրանք կարծես թե ինձ կանչում են

	Ճամփաների վրա անվերջ:

	 

	Իմ ընկերները հեռանում են,

	Ինչպես թռչունների երամ,

	Ժամանակի հետ բթանում է

	Այն ցավը, որ նրանք չկան:

	 

	Այն ցավը, որ այսպես եղել է

	Եվ լինելու է անպայման,

	Որ հայրենիքը՝ դա երազ է,

	Պստիկ հատված տարածության:
"
ՌՈՒԲԵՆ ՀԱԽՎԵՐԴՅԱՆ,ՌԵՔՎԻԵՄ,"
	Հիմա ո՜ւշ աշուն է...

	Ծերացած մի շուն է

	Թափառում խոնավ ու ցուրտ այգում:

	 

	Ժանգոտ կարուսելը,

	Որն արդեն հոգնել է,

	Ինձ իմ մանկությունն է հիշեցնում:

	 

	Երջանիկ ծիծաղը

	Արդեն քմծիծաղ է,

	Խռպոտած հնչյուն իմ կոկորդում,

	Մոլորված թռչուն մութ երկնքում:

	 

	Մի ծեր շրջմոլիկը՝ դեմքով ապխտած,

	Նայեց աչքերիս, հայացքս կարդաց,

	Այդ ես հայելում տեսա ինձ հանկարծ,

	Որքա՜ն ինձ փոխեց այս կյանքն անիծված:

	 

	Ես համտեսել եմ կեղտոտ այս կյանքը,

	Ապրել քեզ պես անտեր, անտուն,

	Մենք եղբայրներ ենք, աշնան արևը,

	Մեզ նույն արևն է ջերմացնում:

	 

	Հիմա ո՜ւշ աշուն է,

	Ես քեզ դեռ հիշում եմ,

	Իմ խենթուխելա՛ռ ջահելություն:

	 

	Հիմա ո՜ւշ աշուն է,

	Ես քեզ դեռ հիշում եմ,

	Քե՛զ, իմ վաղանցի՛կ երջանկություն:

	 

	Երբ որ սերը մերն էր,

	Երբ որ նա մեր տերն էր,

	Երբ քաղաքը մեզ էր պատկանում,

	Մեր քաղաքը մեզ էր պատկանում:

	 

	Հե՜յ, ծե՛ր շրջմոլիկ, կանգնի՛ր, մի՛ գնա,

	Կանգնի՛ր իմ կողքին և մի՛ հեռանա,

	Դու ես եմ, կարծես, գտնենք մի անկյուն,

	Ես քեզ կպատմեմ իմ կյանքը անտուն:

	 

	Իսկ ես սիրում եմ ապրել իմ կյանքը

	Լքված ու մութ այս քաղաքում,

	Ուր ինձ հիշում են և հավատում են,

	Ուր իմ երգերն են դեռ երգում:

	 

	Իմ ունեցածը, իմ չունեցածը

	Այս քաղաքում եմ ես պահում,

	Ուր իմ ապրածը և երազածը

	Դեռ իմ լեզվով եմ ես երգում:

	 

	Հիմա ո՜ւշ աշուն է, 

	Ես քեզ դեռ հիշում եմ,

	Քե՛զ, իմ վաղանցի՛կ երջանկություն:

	 

	Երբ որ սերը մերն էր,

	Երբ որ նա մեր տերն էր,

	Երբ քաղաքը մեզ էր պատկանում,

	Մեր քաղաքը մեզ էր պատկանում:

	 

	Հե՜յ, ծե՛ր շրջմոլիկ, կանգնի՛ր, մի՛ գնա,

	Կանգնի՛ր իմ կողքին և մի՛ հեռանա,

	Դու ես եմ, կարծես, գտնենք մի անկյուն,

	Ես քեզ կպատմեմ իմ կյանքը անտուն:

	 

	Իսկ այս քաղաքը, որ դեռ սպասում է

	Զավակներին իմ կորցրած,

	Հոգեվարքի մեջ ասես տեսնում է

	Նրանց գալուստը ուշացած:

	 

	Քո զավակները, որ քեզ լքել են,

	Կգան մի օր քեզ մոտ հանկարծ,

	Քանի որ կյանքը օտարության մեջ

	Անտանելի է, անկասկած:

	 

	Հիմա ո՜ւշ աշուն է, 

	Ես քեզ դեռ հիշում եմ,

	Քե՛զ, իմ վաղանցի՛կ երջանկություն:
"
ՌՈՒԲԵՆ ՀԱԽՎԵՐԴՅԱՆ,"ԵՍ ՍՊԱՍՈՒՄ ԵՄ ՔԵԶ, ՀԱՅՐԻԿ","
	Այս տարվա քո նվերները 

	Մութն ու ցուրտն են, ի՛մ փոքրիկ,

	Այս տարի պայթող ռումբերը 

	Քեզ դարձել են խաղալիք:

	 

	Եվ այս խաղը պատերազմն է,

	Որ խաղում են մեծ մարդիկ,

	Իսկ խաղի վերջում քո ճիչն է՝

	«Ես սպասում եմ քեզ, հայրի՜կ»:

	 

	Ա՜խ, այս ի՞նչ Ձմեռ պապի է, 

	Որ քո տանն է հայտնվել, 

	Այս թշվառ ծեր մուրացկանը, 

	Տե՛ս՝ ինչեր է քեզ բերել:

	 

	Ա՜խ, այս ի՞նչ Ձմեռ պապի է, 

	Որ քո տանն է հայտնվել, 

	Այս թշվառ թափառականը

	Նվերներ է քեզ բերել:

	 

	Իսկ նրա բերած նվերը

	Մահվան գուժ ու արցունքներ,

	Հողի տակ մեռած մարդիկ են 

	Եվ, մեղա՜ քեզ... մանուկնե՜ր:

	 

	Հողի տակ մեր եղբայրներն են

	Ու քույրերը մեր քնել,

	Իսկ հողի վրա մեր կյանքը 

	Անեծքի է վերածվել:

	 

	Ա՜խ, այս ի՞նչ երկար ձմեռ է, 

	Տեսնես՝ ե՞րբ կվերջանա, 

	Երբ նորից բացվի գարունը, 

	Քո հայրիկը տուն կգա՞:

	 

	Քո հայրիկը, իմ փոքրի՛կս, 

	Անպայման մի օր կգա,

	Քո հայրիկը, անուշի՛կս, 

	Կգրկի քեզ, կխաղա:

	 

	Իսկ եթե հանկարծ, փոքրի՛կս, 

	Քո հայրիկը ուշանա,

	Դու հիշի՛ր նրան, պստի՛կս, 

	Նա քեզնից չի հեռանա:

	 

	Եվ դաժան այս ձմեռները 

	Դու շատ շուտ կմոռանաս,

	Երբ նորից բացվի գարունը, 

	Դու շատ շուտ կմեծանաս:

	 

	Դու փակիր քո աչուկները, 

	Բայց նրան մի՛ մոռանա,

	Ու հայրիկդ, իմ փոքրի՛կս, 

	Անպայման քեզ մոտ կգա: 

	 

	Քո հայրիկը, տե՛ս, եկել է,

	Ուսերին կանաչ սարեր,

	Քո հայրիկը, տե՛ս, եկել է,

	Աչքերում արեգակներ:

	 

	Այդ նրա ուժեղ ձեռքերն են 

	Բարձրացնում քեզ դեպի վեր,

	Քո հայրիկը հենց գարունն է, 

	Որ եկել է քեզ նվեր:
"
ՌՈՒԲԵՆ ՀԱԽՎԵՐԴՅԱՆ,ՆԿԱՐ,"
	Այս նկարում իմ տունն է

	Եվ իմ դեղին այգին,

	Այստեղ ամեն ինչ նույնն է

	Լուսաբացի պահին:

	Անտառը դեռ նիրհում է,

	Բայց կարթնանա կրկին

	Ե՛վ մանկության իմ հուշը,

	Ե՛վ իմ քնած այգին:

	 

	Առավո՜տ, թափանցի՜կ առավոտ,

	Ինձ օգնի՛ր մոռանալ իմ հոգսերը,

	Ինձ օգնի՛ր քո գրկում մանկանալ:

	 

	Աղբյուրի մեջ փլվել են ամպերը,

	Ասես սառել են քո անտակ խորքում,

	Սառնությունից դողում են ամպերը

	Ու օրորվում են երկնագույն հեռվում:

	Ու զրնգում են երկնագույն հեռվում,

	Առավո՜տ...

	 

	Իմ տանն ամայություն է,

	Առաստաղն է փոշոտվել,

	Այստեղ մանկության հուշն իմ

	Սառել է, մնացել,

	Արևի բարակ շողը փնտրել, ինձ չի գտել,

	Ինձանից խռովել է, թողել է, հեռացել:

	 

	Այս նկարում իմ տունն է

	Եվ իմ դեղին այգին,

	Այստեղ ամեն ինչ նույնն է

	Լուսաբացի պահին,

	Ամեն ինչ իր տեղում է,

	Ոչինչ էլ չի փոխվել,

	Այստեղ ամեն ինչ նույնն է,

	Միայն ես եմ հեռացել:
"
ՌՈՒԲԵՆ ՀԱԽՎԵՐԴՅԱՆ,ՈՐ ՍԱՐԵՐԸ ՉՄՆԱՆ ԱՆՏԵՐ,"
	Սարերում բացվել են կակաչները,

	Սարերում հրդեհ է իսկական,

	Լավագույն տղերքը հեռանում են,

	Որ երբեք, երբեք էլ ետ չգան:

	 

	Երբ նորից բացվեն գարնան դռները,

	Ու ծոցվոր հարսները մայրանան,

	Կհիշվեն հավերժ այն անունները՝

	Տղերքի, որոնք արդեն չկան:

	 

	Այդ արյունն է ձեր, կռվո՛ղ տղաներ, 

	Իր կարմիր գույնով սարերը ներկել,

	Դո՛ւք, որ կյանքը ձեր մեզ տվիք նվեր, 

	Որ սարերը մեր չմնան անտեր,

	Որ սարերը մեր չմնան անտեր:

	 

	Ես գիտեմ, և սա է իսկությունը,

	Ձեր երդումը գինն է ձեր արյան,

	Նոր ծնվածների արիությունը

	Կապվելու է ձեզ հետ անպայման:

	 

	Այդ արյունն է ձեր, կռվո՛ղ տղաներ, 

	Իր կարմիր գույնով սարերը ներկել,

	Դո՛ւք, որ կյանքը ձեր մեզ տվիք նվեր,

	Որ սարերը մեր չմնան անտեր,

	Որ սարերը մեր չմնան անտեր:

	 

	Իսկ այնտեղ պայթում էին ռումբերը,

	Եվ նրանք, ովքեր արդեն չկան,

	Վերապատմեցին մեր պատմությունը,

	Կարմիր տառերով իրենց արյան:

	 

	Իսկ այնտեղ պայթում էին ռումբերը,

	Եվ նրանք, ովքեր արդեն չկան,

	Վերապատմեցին մեր պատմությունը,

	Պատմությունը մեր Արիական:

	 

	Իսկ այնտեղ, որտեղ մեծ լռություն է,

	Ուր չկան վեճեր կուսակցական,

	Մենք կասենք՝ կեցցե՛ դաշնակցությունը,

	Հա՛յ դաշնակցությունը իսկական:

	 

	Այդ արյունն է ձեր, կռվո՛ղ տղաներ, 

	Իր կարմիր գույնով սարերը ներկել,

	Դո՛ւք, որ կյանքը ձեր մեզ տվիք նվեր,

	Որ սարերը մեր չմնան անտեր,

	Որ սարերը մեր չմնան անտեր:
"
ՌՈՒԲԵՆ ՀԱԽՎԵՐԴՅԱՆ,ԾԱՂԿԱԾ ԽՆՁՈՐԵՆԻ,"
	Հեռացան տղերքը ու կորան հեռվում,

	Ռումբերի պայթյունը սարերն է շարժում,

	Կարմիր կակաչները ներկել են դաշտերը, 

	Ասես լեռներից մեր արյուն է հոսում:

	 

	Հեռացան տղերքը, կորան մշուշում,

	Ետ գալու ճամփան էլ ոչ ոք չի հիշում,

	Իսկ ձեր եղբայրները, մայրերն ու քույրերը,

	Ձեր սիրելիները ձեզ են դեռ սպասում:

	 

	Իսկ դու շորորում ես, հովի հետ ճկվում,

	Հովի հետ նազում ես, հովի հետ խոսում:

	Դու ի՛մ խնձորենի, իմ քույրի՛կ նազելի,

	Փեսացուդ՝ գարունը, ո՞ւր է, չի գալի: 

	 

	Հեռացան տղերքը, կորան մշուշում,

	Ետ գալու ճամփան էլ ոչ ոք չի հիշում,

	Իսկ ձեր եղբայրները, մայրերն ու քույրերը,

	Ձեր սիրելիները ձեզ են դեռ սպասում:

	 

	Իսկ դու շորորում ես, հովի հետ ճկվում,

	Ճերմակ հարսնաքողդ քամին է տանում:

	Ծաղկած խնձորենի՛, իմ քույրի՛կ նազելի,

	Փեսացուդ՝ գարունը, ո՞ւր է, չի գալի:

	 

	Հեռացան տղերքը, կորան մշուշում,

	Ետ գալու ճամփան էլ ոչ ոք չի հիշում,

	Իսկ ձեր եղբայրները, մայրերն ու քույրերը,

	Ձեր սիրելիները ձեզ են դեռ սպասում:
"
ՌՈՒԲԵՆ ՀԱԽՎԵՐԴՅԱՆ,ՍԱՐԵՐԻ ՔԱՄԻ,"
	Սարերի՛ քամի, որտեղի՞ց ես գալիս

	Եվ ո՞ւր ես շտապում,

	Անհանգիստ ու տխուր

	Իմ սարերի՛ քամի:

	 

	Սարերի քամին ինչ-որ բան շշնջում

	Ու կորչում է հեռվում,

	Անհանգիստ ու տխուր

	Իմ սարերի քամին:

	 

	-Ես գալիս եմ շատ հեռուներից՝

	Ավերակ դարձած քո հայրենիքից,

	Որ տանեմ ես ձեր կարոտն այն լեռներին,

	Որոնց դուք թողել եք գետի այն ափին:

	 

	Սպասի՜ր, քամի՜, և ի՛նձ լսիր, թե ինչ կասեմ,

	Քիչ հանդարտվի՜ր և ի՛նձ լսիր, թե ինչ կասեմ,

	Որ տանես խոսքերս դու այն լեռներին,

	Որոնց մենք թողել ենք գետի այն ափին:

	 

	Քանի մեր վանքերում կնքում են մանուկներ՝

	Արևի պես մեծ ու կրակոտ աչուկներով,

	Քանի մեր աչքերում դեռ չի մարել կարոտը,

	Կարոտը այն, որով նայում ենք մենք հեռվին:

	 

	Ուրեմն մենք մի օր կգանք ձեր գիրկը դեռ,

	Մեզ սպասո՜ղ լեռներ:
"
ՌՈՒԲԵՆ ՀԱԽՎԵՐԴՅԱՆ,ՇԱԲԱԹՎԱ ՕՐԵՐԸ,"
	Ցուցափեղկում սառած հավեր կան անգլուխ,

	Ցուցափեղկի մայթին՝ շարժվող ամբոխ,

	Հապճեպ երկուշաբթի, հավի տեղական միս, 

	Օրերը անգլուխ ի՜նչ շուտ դարձան ամիս:

	 

	Նորից երկուշաբթին՝ ջղային, անօգնական, 

	Ձեռքերը կպարզի երեքշաբթի օրվան,

	Նորից կբամբասի հարբած կիրակիից՝

	Դատարկապորտ ու ծույլ այդ անբանից:

	 

	Չորեքշաբթին միշտ զուսպ, հանգիստ գլխով կանի,

	Ու հինգշաբթին կհորանջի մինչև ուրբաթ,

	Շաբա՛թ, ի՜նչ լավն ես դու ու աննկատ,

	Ի՜նչ հուսալի է միշտ քո առավոտը:

	 

	Իսկ կիրակին նորից չգիտի՝ ինչ անի,

	Ո՜նց զարմացնի բոլոր շաբթիներին,

	Ելավ փողոց, հետո մի քիչ թրև եկավ

	Ու հայհոյեց բոլոր այս օրերին:

	 

	Ռեստորանում հարբած նա կռիվներ սարքեց,

	Փնտրեց ու չգտավ իրեն հարմար մեկին,

	Առավոտյան նրան խմած-քնած գտավ

	Ջղային, ներվային երկուշաբթին:

	 

	Ցուցափեղկում սառած հավեր կան անգլուխ,

	Ցուցափեղկի մայթին՝ սառած ամբոխ,

	Ասես երազ է սա, որ չի վերջանալու,

	Այսպես երկարելու ու կյանք է դառնալու:

	 

	Ու կյանք են դառնալու հապճեպ երկուշաբթին

	Եվ կիրակին հարբած և զուսպ չորեքշաբթին:

	Օրացույցից հերթով պոկվում-ընկնում են ցած

	Օրերը անգլուխ, օրերը անգլուխ,

	Օրերը անգլուխ... օրերը գլխատված:
"
ՌՈՒԲԵՆ ՀԱԽՎԵՐԴՅԱՆ,ՇՈԳ ԿԻՐԱԿԻ,"
	Փողոցով քայլող մարդկանց դեմքերից

	Ձանձրույթը կպչում ու պոկ չի գալիս.

	Քայլող դիակներ և շոգ կիրակի.

	Արդեն մի ամիս անձրև չի գալիս,

	Շոգն անտանելի հանգիստ չի տալիս,

	Փողոցը հալվում ու լող է տալիս,

	Արդեն մի ամիս ինձ դուր ես գալիս...

	Վաղը, չգիտեմ, գուցե չլինեմ,

	Գուցե իմ վերջին երգը հորինեմ,

	Իմ շո՛գ կիրակի, ես քոնն եմ հիմա,

	Եվ քեզնից երբեք ես չեմ բաժանվի,

	Եվ օրացույցից կպոկվի դարձյալ

	Մի շոգ կիրակի, անփող կիրակի,

	Անտուն ու անտեղ, դատարկ կիրակի...

	Մի շոգ կիրակի, ու մի մեծ դագաղ

	Տանում են մարդիկ փողոցով երկար,

	Եվ նրանց հոգնած ու բութ դեմքերից

	Ճանճերը կպչում ու պոկ չեն գալիս,

	Ճանճերը կպչում ու պոկ չեն գալիս,

	Օ՜, խե՜ղճ հանգուցյալ, պառկած դագաղում,

	Դու էլ ես ինձ պես շոգից տառապում,

	Մինչդեռ քո հոգին իմ հոգու նման

	Օտար ափերում անձրև է փնտրում,

	Օտար ափերում անձրև է փնտրում.

	Անձրև ենք խնդրում, իմ շո՛գ կիրակի,

	Ես ու դագաղում պառկած մի հոգի

	Անձրև ենք խնդրում,

	Իմ շո՛գ կիրակի, ես քոնն եմ ընդմիշտ

	Եվ քեզնից երբեք ես չեմ բաժանվի,

	Եվ օրացույցից կպոկվի դարձյալ

	Մի շոգ կիրակի:
"
ՌՈՒԲԵՆ ՀԱԽՎԵՐԴՅԱՆ,ԻՐԻԿՈՒՆ,"
	Օրը հանգավ, 

	Ահա՛, և իրիկունը 

	Փռեց

	Իր հնամաշ շորերը, 

	Որ կարկատի հուշերը 

	Վաղուց ապրած 

	Արկածների:

	 

	Մայրամուտի վառվող արևն, 

	Արևն ու ես,

	Մենք քեզ փնտրում ենք միասին, 

	Փնտրում ենք քեզ:

	 

	Մայրամուտին արևն ու ես,

	Մենք փնտրում ենք, 

	Մենք փնտրում ենք քեզ:

	Իրիկո՜ւն,

	Իմ բարի՜ իրիկուն, 

	Ի՞նչ գաղտնիք կա քո մութ,

	Քո կապույտ հայացքում:

	 

	Դու ես ու ես,

	Դու դեռ իմ հուշերում ես,

	Լսի՛ր՝

	Մեր սերն ապրեց իր կյանքը,

	Բայց նրա արձագանքը 

	Մինչև հիմա

	Սրտումս կա: 

	 

	Իրիկո՛ւն, իրիկո՛ւն, բարի՛ կախարդ,

	Դու նայում ես, նայում ինձ անթարթ,

	Ինձ ասա՛, իմ բարի՛ իրիկուն,

	Ի՞նչ գաղտնիք կա քո մութ հայացքում:
"
ՌՈՒԲԵՆ ՀԱԽՎԵՐԴՅԱՆ,ԻՄ ՏԽՈՒՐ ՍԱՏԱՆԱ,"
	Տե՛ս՝

	Պատուհանից այն կողմ

	Տերևները 

	Խենթի պես են պարում, 

	Այդ աշնան գիժ քամին է

	Հարբած օրորվում:

	 

	Իմ ցուրտ սենյակում

	Հիմա ոչ ոք չկա,

	Միայն դու ես ինձ հետ,

	Իմ տխո՛ւր սատանա,

	Եվ ոչ ոք այսօր 

	Մեզ չի խանգարում:

	 

	Դու ես իմ բարի հոգեառը,

	Ես քեզնից չեմ վախենում, 

	Դու, ինչպես միշտ, իմ կողքին ես,

	Երբ ես մենակ եմ լինում:

	 

	Մենք 

	Հիմա կիջնենք ներքև,

	Կքայլենք մենք 

	Անձրևոտ փողոցում,

	Կխառնվենք մարդկանց

	Սրճարանի ծխում:

	 

	Աղմուկը երբեք 

	Մեզ չի խանգարել,

	Մենք միշտ լռությամբ ենք 

	Իրար հետ կիսվել,

	Իմ տխո՛ւր սատանա,

	Իմ տխո՛ւր սատանա:

	 

	Դու ես իմ բարի հոգեառը,

	Ես քեզնից չեմ վախենում, 

	Դու, ինչպես միշտ, իմ կողքին ես,

	Երբ ես մենակ եմ լինում:

	 

	Եվ արդեն կեսգիշերին,

	Երբ տուն կբերեն իմ դիակը,

	Դու ինձ ոռնա իմ մահերգը

	Եվ արթնացրու բոլորին:

	 

	Դու ես իմ բարի հոգեառը,

	Ես քեզնից չեմ վախենում, 

	Դու, ինչպես միշտ, իմ կողքին ես,

	Երբ ես մենակ եմ լինում:
"
ՌՈՒԲԵՆ ՀԱԽՎԵՐԴՅԱՆ,ԿՐԿՆՎՈՂ ՊԱՏՄՈՒԹՅՈՒՆ,"
	Դու դարձյալ ինձ մոտ ես եկել,

	Կրկնվո՛ղ պատմություն,

	Դռներս բաց են եղել միշտ քո առջև,

	Ճակատագի՛ր իմ, դառնությո՛ւն:

	 

	Դու ժպտում ես՝ կանգնած իմ շեմին,

	Խնդրե՛մ, նե՛րս համեցիր,

	Ես նույնիսկ ուրախ եմ քո գալուն,

	Խնդրե՛մ, մի՛ կասկածիր:

	 

	Գիտեի, որ կգաս, չես սիրում սպասեցնել,

	Դռներս բաց են, տե՛ս,

	Կներես, սեղանին միայն գինի եմ դրել,

	Որն ինձ հետ մինչև վերջ խմես:

	 

	Եվ երբ ես կհարբեմ,

	Աչքերս կմշուշվեն,

	Շուրթերս կհամբուրես,

	Ու դաշույնը ձեռքիդ

	Համբույրի ժամանակ

	Սիրտս կխրես:

	 

	Դե խփի՛ր, մի՛ սպասիր,

	Տե՛ս, կանգնած եմ պատրաստ,

	Թող ձեռքդ չդողա:

	Քո նոր վերքն իմ սրտում

	Մի նոր երգ կդառնա,

	Հավատա՛, հավատա՛:

	 

	Դու դարձյալ ինձ մոտ ես եկել,

	Կրկնվո՛ղ պատմություն,

	Ես քեզ սպասում եմ վաղուց,

	Ճակատագի՛ր իմ, դառնությո՛ւն:

	 

	Դե խփի՛ր, մի՛ սպասիր,

	Տե՛ս, կանգնած եմ պատրաստ,

	Թող ձեռքդ չդողա:

	Քո նոր վերքն իմ սրտում

	Մի նոր երգ կդառնա,

	Հավատա՛, հավատա՛:
"
ՌՈՒԲԵՆ ՀԱԽՎԵՐԴՅԱՆ,ՍԱՐԴՈՍՏԱՅՆ,"
	Երեկոն սենյակիս պատերին

	Շուռումուռ ստվերներ է գծում,

	Հեռացող քայլերի արձագանք կա

	Դատարկ փողոցում:

	 

	Մեկ լսվում են նրանք, մեկ էլ՝ ոչ,

	Արդյոք ո՞ւր են գնում,

	Մենք բոլորս հյուրեր ենք անկոչ

	Այս դատարկ աշխարհում:

	 

	Սենյակում, որտեղ ես եմ ապրում,

	Կան ուրիշ տարօրինակ էակներ,

	Բայց նրանք երբեք չեն խանգարում,

	Երբեք չեն խանգարում ինձ ապրել:

	 

	Կա մկնիկ, որ շաքար է սիրում

	Եվ ունի ընտանիք,

	Եվ կատու, որ սիրահարվում 

	Ու փախչում է տանիք:

	 

	Կա մի սարդ, որ սիրում է կախվել

	Փոշոտ առաստաղից,

	Ու մեկ-մեկ զրուցում է ինձ հետ

	Տանջող հոդացավից:

	 

	Երեկոն հուշերիս թելերից

	Սարդոստայն է գործել,

	Ես սարդի հետ իմ առաստաղից

	Որոշել եմ կախվել:

	 

	Որոշել եմ կախվել հենց էնպես,

	Առանց լուրջ պատճառի,

	Փաթաթվել հուշերիս թելերին

	Ու ոռնալ կատաղի:

	 

	Թե բոլորս հյուրեր ենք անկոչ

	Ու որբեր միայնակ,

	Էլ ինչո՞ւ ենք իրար հալածում

	Ու կրծում շարունակ:

	 

	Երեկո. հուշերիս փողոցով,

	Իմ անցյալն է անձայն հեռանում,

	Եվ նրա հեռացող քայլերից

	Ես մենակ եմ մնում:

	 

	Իմ մկնիկը արդեն արթնացել,

	Ուտելիք է փնտրում,

	Իմ կատուն ինձանից ձանձրացել,

	Տանիքում է քնում:

	 

	Ժամանակը սարդի պես նայում է ինձ

	Մութ անկյունից,

	Մեղքերիս թողություն եմ հայցում

	Չգիտես, թե ումից:

	 

	Հուշերիս կոտրված հայելուց

	Սառնություն է փչում,

	Այնտեղից անծանոթ ինչ-որ դեմք

	Անթարթ ինձ է նայում,

	 

	Ես գոռում եմ՝ կորի՛ր, գարշելի՛,

	Այդտեղ ի՞նչ ես անում, 

	Նա նայում է արդեն չարացած,

	Եվ ես ինձ եմ տեսնում:

	 

	Երեկո. իմ փոքրիկ սենյակում

	Մի թիթեռ է անվերջ պտտվում,

	Եվ նրան իմ սենյակը փոքրիկ

	Մի անվերջ սարդոստայն է թվում:
"
ՌՈՒԲԵՆ ՀԱԽՎԵՐԴՅԱՆ,ՕՐԵՐԸ ՇԱՐԱՆ-ՇԱՐԱՆ,"
	Օրերը՝ շարան-շարան, գորշ, իրար նման,

	Թռչում են անիմաստ ու անիրական:

	Գոնե դո՛ւ, սիրելի՛ս, ինձ մի՛ մոռացիր,

	Ու մեկ-մեկ, սիրելի՛ս, դու ինձ այցելի՛ր:

	 

	Օրերը՝ շարան-շարան, անիմաստ ու գորշ,

	Չգրված երգի նման դատարկ, անորոշ,

	Թռչում են ու փախչում ինձնից հեռու,

	Գոնե դո՛ւ, սիրելի՛ս, մի՛ լքիր ինձ դու:

	 

	Դու այն օրը ասացիր՝ չես գա էլ ինձ մոտ,

	Որ իմ կացարանը ցուրտ, խոնավ է, կեղտոտ,

	Իսկ հիմա գիշերով դու հայտնվեցիր,

	Ի՞նչ ես կանգնել-մնացել, խնդրե՛մ, նե՛րս անցիր:

	 

	Դու մենակ ես ու ազատ, չունես սահմաններ,

	Ես ունեմ հարբած կիթառ և ունեմ երգեր,

	Իմ փողոցայի՛ն ճնճղուկ, դու ինձ մո՛տ մնա,

	Մի՛ լքիր ինձ, ի՛մ խենթուկ, իմ չա՛ր սատանա:

	 

	Օրերը՝ շարան-շարան, իրար շատ նման,

	Թռչում են անիմաստ ու անիրական,

	Գոնե դո՛ւ, սիսրելի՛ս, ինձ մի՛ մոռացիր,

	Ու մեկ-մեկ, սիրելի՛ս, դու ինձ այցելի՛ր:
"
ՌՈՒԲԵՆ ՀԱԽՎԵՐԴՅԱՆ,ԻՆՁ ՄԻ ՓՆՏՐԻՐ ՈՍՏԻԿԱՆ,"
	Ինձ մի՛ փնտրիր, մի՛ թակիր իմ պատուհանը, 

	Այստեղ եմ ես, ես, կամ էլ՝ իմ ուրվականը:

	 

	Անթարթ մի աչք հետևում է ինձ իմ տանը, 

	Ա՛յ քեզ հրաշք, սա իմ տո՞ւնն է, թե՝ զնդանը:

	 

	Դու ինձ ասա՛, գոնե դո՛ւ տուր պատասխանը, 

	Ո՞ւմ տունն է սա, ո՞ւմն է այս բնակարանը:

	 

	Կար մի քաղաք, քաղաքում, փակված իր տանը, 

	Ապրում էր նա, նա, կամ էլ՝ իր ուրվականը:

	 

	Լռում էր նա, թե՞ խոսում էր ուրվականը, 

	Ո՞ւմ գործն է դա, մի՞թե դա է էականը:

	 

	Կար ազգանուն՝ կպցրած նրա դռանը,

	Եվ փաստաթուղթ, որ նա ապրում է հենց այդ տանը:

	 

	Եթե մի օր այցելի ինձ ոստիկանը, 

	Նրան անձայն կընդունի իմ ուրվականը:

	 

	Կհասկանա օրենքի հլու պաշտպանը,

	Որ տանը այս, ոչ ոք չի ապրում այս տանը:

	 

	Կահագանգի նա իր ղեկավարությանը,

	Որ տանը այս, ոչ ոք չի ապրում այս տանը:

	 

	Ինձ կմատնի բարեկիրթ իմ հարևանը, 

	Որ ինձ գիշերը նա տեսել է գինետանը:

	 

	Գինում խեղդված՝ կճչա խցանահանը, 

	Անհայտ կորած՝ կգրանցեն իմ վերջաբանը:

	 

	Եթե մի օր այցելեք դուք ինձ իմ տանը, 

	Գուցե և ձեզ ընդունի իմ ուրվականը:

	 

	Չզարմանաք, մի՞թե դա է էականը,

	Թե մեզնից ով է, մեզնից ով է իրականը:

	 

	Ինձ մի՛ փնտրիր, ոստիկա՛ն, 

	Ես քեզ համար չեմ, ես չկամ: 

	Դու ինձ ինչքան էլ որոնես, 

	Ուրվականիս կհանդիպես:
"
ՌՈՒԲԵՆ ՀԱԽՎԵՐԴՅԱՆ,ԵՍ ԻՐԱՎՈՒՆՔ ՉՈՒՆԵՄ,"
	Ես իրավունք չունեմ ապրել շատ անհստակ.

	Չէ՞ որ կբամբասեն, թե մարդ եմ տարօրինակ:

	Ես իրավունք չունեմ անչափ խմել գինի,

	Քանզի ինձ կայպանեն մարդիկ առաքինի:

	Ես իրավունք չունեմ սիրել ինչ-որ մեկին,

	Քանի որ օրենքով ունեմ արդեն մի կին.

	Իմ ընկերները և թշնամիներս ինձ կասեն,

	Թե վերջացած ես մարդ եմ դարձել պիղծ:

	Ես նույնիսկ իրավունք չունեմ երջանկության.

	Դա էլ կվերագրեն բախտի շռայլության:

	Եվ այդ իսկ պատճառով, որ իրավունք չունեմ,

	Ես նույնիսկ իմ տան մեջ ինչպես բանտում կապրեմ

	Ու բոլորից թաքուն իմ տան մի անկյունում

	Ես կգրեմ երգեր, որ կյանք եմ անվանում:
"
ՌՈՒԲԵՆ ՀԱԽՎԵՐԴՅԱՆ,ՇՆԵՐԸ,"
	Ես գիտեմ, թե ովքեր են տերերը,

	Ում ձեռքից են ուտում էս շները,

	                                     ես գիտեմ,

	Ու թեև միշտ էլ կուշտ են տերերը,

	Բայց սովից կատաղած են շները,

	                                     և հիմա

	Հենց էնպես չեն հաչում էս շները,

	Ուշացրել են մի քիչ նրանց կերը.

	                                     ուշացրել,

	Կերակրե՛ք. չէ՞ որ դուք եք տերերը,

	Որ հանկարծ մեզ չուտեն էս շները,

	                                     կերակրե՛ք,

	Վայելե՛ք ձեր համեղ պատառները,

	Մնացորդը ուտեն թող շները,

	                                     որ լռեն,

	Թե չէ վախն այցելում է գիշերը, 

	Երբ սովից կատաղած են շները,

	                                     զգուշացե՛ք,

	Փակեցեք շատ ամուր ձեր դռները,

	Փողոցում թող մնան պոետները,

	                                     և մարդիկ,

	Ում համար միևնույն են տերերը,

	Եվ հատուկ կատաղացրած շները՝

	                                     միևնույն:
"
ՌՈՒԲԵՆ ՀԱԽՎԵՐԴՅԱՆ,ԳԱԶԱՆԱՆՈՑ,"
	Նույնիսկ ընձուղտը տարօրինակ մի երգ է, 

	Բայց որ փակված է վանդակում, դա արդեն երգ չէ: 

	Որքա՜ն չերգված երգեր կան փակ վանդակներում, 

	Որքա՜ն երգեր, որոնք երբեք չեն լսվելու: 

	 

	Երբ երգը դառնում է վախեցած գազան

	Ու փակված վանդակում ճաղերին է զարկվում,

	Երգը դառնում է վիրավոր լուսան,

	Երգը թռիչքի է պատրաստվում:

	 

	Երգը լռում է ու քնած ձևանում.

	Գալիս է պահը, նա պայթում է, պայթում:

	 

	Գիշերը հանգիստ քնած էր գետաձին,

	Եվ անշարժ էր նրա հաստ մարմինը, 

	Խելագար ամբոխի թշվառ ծաղրածուն՝

	Առյուծը նախկին, մրափում էր:

	 

	Եվ միայն գայլն էր անհանգիստ վանդակում. 

	Գայլը ոռնում էր, անընդհատ ոռնում:

	Նրան միս տվեցին, բայց նա միսը չվերցրեց, 

	Նրան միս շպրտեցին, բայց նա չլռեց:

	 

	Գայլը հիշել էր տափաստանն իր արձակ

	Ու խենթացել էր գայլը միայնակ:

	 

	Եվ լսվեց կրակոց, և ոռնոցը լռեց, 

	Եվ լուսինն իր արծաթն իր երգչին նվիրեց: 

	Լուսնի արծաթում՝ կարմիր արյան լճակ.

	Մեռնում էր վանդակում գայլը միայնակ:

	 

	Գայլը մեռնում էր՝ ժպիտը դեմքին, 

	Հիմա նա ազատ էր ու վազում էր կրկին. 

	Աչքին երևում էր տափաստանն իր արձակ,

	Կողքից վազում էր մոխրագույն գայլուհին:

	 

	Երբ երգը դառնում է վախեցած գազան

	Ու փակված վանդակում ճաղերին է զարկվում,

	Երգը դառնում է վիրավոր լուսան,

	Երգը թռիչքի է պատրաստվում:
"
ՌՈՒԲԵՆ ՀԱԽՎԵՐԴՅԱՆ,ԵԶԸ,"
	Մոռացի՛ր դու նրանց քարոզները բոլոր,

	Քարոզները նրանց կշտացրել են, իսկ քեզ՝ բթացրել,

	Մոռացի՛ր դու նրանց բոլոր աղոթքները, 

	Հավատա՛ ինքդ քեզ:

	 

	Մի անգամ հավատա՛ քո Աստծուն, 

	Հավատա՛ քո հոգուն, հավատա՛ ինքդ քեզ,

	Եվ այրի՛ր կամուրջները քո ետ դառնալու,

	Եվ այրի՛ր կամուրջները քո ետ դառնալու...

	 

	Քո ծնված օրվանից քեզ խաբել են, ցլի՛կ,

	Քո գլուխը լցրել բթության մշուշով, իմ ցլի՛կ, 

	Քեզ կռտել են, ցլի՛կ, դարձրել բանող եզ, 

	Որ մինչև կյանքիդ վերջ աշխատես ճորտի պես:

	 

	Եղի՛ր հեզ, բանո՛ղ եզ,

	Եվ վարի՛ր այս անվերջ սևահողը, 

	Երբ կիջնի երեկոն, դու հանգիստ գնա գոմ,

	Որոճա քեզ բաժին ընկած խոտը,

	Մինչև կբացվի առավոտը:

	 

	Օրենքներից հոգնած այս դժբախտ անասունը,

	Մահվան վախն աչքերում, հոգեվարք է ապրում,

	Օ՜, աշխա՛րհ, դու ինչո՞ւ ծնեցիր մարդկային այս նախիրը,

	Որ հիմա վավաշոտ բթությամբ բազմանում է:

	 

	Օրենքները փակել են դռները բոլոր,

	Ճամփաները պայծառ անդունդներ են դարձել,

	Եվ այնտեղ թաղված լուսեղեն երազները,

	Լուսեղեն երազները բոլոր:

	 

	Սե՛ր, հաճելի՛ մոռացում, այցելի՛ր մեզ հաճախ,

	Այցելի՛ր մեզ հաճախ, 

	Մենք գիտենք՝ ճամփաները բոլոր

	Դեպի մահ են տանում:
"
ՌՈՒԲԵՆ ՀԱԽՎԵՐԴՅԱՆ,ՀԻՆ ԸՆԿԵՐ,"
	Հեռացան մեզնից մեր հին օրերը,

	Մոտենում են նոր ժամանակներ,

	Ո՞ւր ես դու կորել, իմ բարեկա՛մս,

	Ո՞ւր ես դու կորել, իմ հի՛ն ընկեր:

	 

	Հի՛ն ընկեր, իմ անգի՛ն ընկեր, 

	Արդյոք ո՞ւր ես դու կորել,

	Հի՛ն ընկեր, իմ անգի՛ն ընկեր, 

	Չեմ կարող ես քեզ գտնել: 

	 

	Ի՞նչ կախարդ է քեզ կախարդել, 

	Ի՞նչ թակարդ ես դու ընկել,

	Հի՛ն ընկեր, իմ անգի՛ն ընկեր, 

	Ես կարող եմ քեզ փրկել: 

	 

	Հեռացան այն հին ու գորշ օրերը,

	Մոտեցան պայծառ ժամանակներ,

	Փոխվեցին կարծես թե հին տերերը,

	Նրանց տեղ եկել են նոր տերեր:

	 

	Նոր տերերի մոտ դեռ խրախճանք է,

	Նոր տերերը դեռ չեն կշտացել,

	Հին տերերի մոտ անհուն զարմանք է,

	Թե նորերն ինչքան են հղփացել:

	 

	Հի՛ն ընկեր, իմ անգի՛ն ընկեր, 

	Արդյոք նո՞ւյնն ես մնացել,

	Նիհարե՞լ ես դու, թե լցվել 

	Ու հետույքդ հաստացրել,

	 

	Հի՛ն ընկեր, իմ անգի՛ն ընկեր, 

	Քեզ պաշտոն դեռ չեն տվել,

	Քեզ իմ լա՛վ, իմ անգի՛ն ընկեր, 

	Նոր տերերը չե՞ն գնել:

	 

	Այս աշխարհը նույնն է, բարեկա՛մս,

	Չփորձես հանկարծ նրան փոխել,

	Փոխվեցին կարծես հին տերերը,

	Նորերը խաղում են հին դերեր:

	 

	Եվ մեր նորընծա ու խիստ տերերը

	Մեզ դարձյալ փորձում են վախեցնել,

	Մենք ասում ենք՝ դրանց տիրու մերը,

	Մահը մեր վաղուց ենք մենք տեսել:

	 

	Հի՛ն ընկեր, իմ անգի՛ն ընկեր, 

	Արդյոք նո՞ւյնն ես մնացել,

	Ո՞ւմ հետ ես արդյոք հաց կիսել

	Եվ ո՞ւմ հետ ընկերացել:

	 

	Հի՛ն ընկեր, իմ անգի՛ն ընկեր, 

	Դու քո գույնը չե՞ս փոխել,

	Քեզ իմ լա՛վ, իմ անգի՛ն ընկեր, 

	Նոր տերերը չե՞ն...

	 

	Մեզ սեղմում են նոր ժամանակները,

	Ինչպես երկաթե պնդօղակներ,

	Մինչև վերջ ձգեք ձեր գոտիները,

	Պետք է դիմանալ ու դիմադրել:

	 

	Եվ մեր անտարբեր ու բութ դեմքերը

	Դարձել են արդեն մութ դիմակներ,

	Մենք ընբռնումով տանում ենք բեռը,

	Որը չենք կարող չհանդուրժել:

	 

	Հի՛ն ընկեր, իմ անգի՛ն ընկեր, 

	Արդյոք նո՞ւյնն ես մնացել,

	Ո՞ւմ հետ ես արդյոք հաց կիսել 

	Եվ ո՞ւմ հետ ընկերացել: 

	 

	Հի՛ն ընկեր, իմ անգի՛ն ընկեր, 

	Դու քո գույնը չե՞ս փոխել,

	Քեզ իմ լա՛վ, իմ անգի՛ն ընկեր, 

	Նոր տերերը չե՞ն... կերել:
"
ՌՈՒԲԵՆ ՀԱԽՎԵՐԴՅԱՆ,ՆԱԽԱԳԱՀԱԿԱՆ ԸՆՏՐՈՒԹՅՈՒՆՆԵՐ,"
	Երկնքում ճախրող ոստիկաններ,

	Ոստիկանատիպ մուրացկաններ,

	Մուրացկանակերպ անգույն դեմքեր

	Ու կերած-խմած ուրվականներ:

	 

	Բացուխուփ անող շատ բերաններ,

	Ասես ափ նետած անթիվ ձկներ,

	Հերթերում պատերազմող ձեռքեր,

	Ո՞վ է այս ամենը հնարել:

	 

	Սա ի՞նչ հանելուկ է, սա շուտասելուկ է,

	Չի լսվում ո՛չ ձայն, ո՛չ պատասխան:

	Սա ի՞նչ հանելուկ է, սա շուտասելուկ է, 

	Ո՞վ է Տեր Աստվածն, ով՝ սատանան:

	 

	Որովայնամիտ ու բութ դեմքեր

	Եվ անթիվ դատարկ որովայններ,

	Բարքերի անկում, անկման բարքեր

	Ու անկման եզրին կանգնած կարգեր:

	 

	Կուսականորեն շիկնած լրբեր,

	Կուշտուկուռ կերած-խմած սրբեր,

	Դզած ու փչած ու կեղծ կույսեր,

	Կույսերից հիասթափված հույսեր:

	 

	Սա մի կուսանո՞ց է, թե սա բոզանոց է,

	Ասե՛ք, ձայնազո՛ւրկ իմաստուններ: 

	Ո՞ւր է անգլուխը՝ քաղաքագլո՞ւխը,

	Որն ունի ոռի վրա ծալքեր:

	 

	Անգթությունից կոտրած սրտեր

	Ու գթաբաժան առաքյալներ,

	Խորհրդարանում խորհող այրեր

	Ու նմանատիպ դեպքի վայրեր:

	 

	Մտավորական քրեականներ,

	Կիսագողական ոստիկաններ,

	Ղումարի նստած դասախոսներ

	Ու նստած-ելած շատախոսներ:

	 

	Իսկ կարգին տղերքը, ում ձեռքին է զենքը,

	Մահվան հետ գիշեր են լուսացնում:

	Իսկ ազգի տականքը՝ մեր ազգի քերանքը,

	Թալանում է ազգը ու պղծում:

	 

	Նախագահական ընտրություններ,

	Եվ անընտրելի նախագահներ,

	Հալումաշ եղած անթիվ ստեր,

	Ո՞վ է այս ամենը բեմադրել:

	 

	Գեներալատիպ մեծ գրողներ,

	Գրողի տարած գեներալներ,

	Գեներալամիտ նախարարներ

	Ու նմանատիպ տարբեր բաներ:

	 

	Ո՞վ է նստած վերը, դրա տիրու մերը,

	Չի լսվում ո՛չ ձայն, ո՛չ պատասխան:

	Ո՞րն է իրականը, տերն ու տիրականը

	Էս անտերուդուրս անտերության:
"
ՌՈՒԲԵՆ ՀԱԽՎԵՐԴՅԱՆ,ՓՈՔՐԻԿ ԻՇԽԱՆ,"
	Ձյան սպիտակ վերմակի տակ

	Հողը տաք է, այնքա՜ն տաք,

	Ինչպես շունչը իմ մանկան

	Քնի մեջ առավոտյան:

	 

	Քնի մեջ առավոտյան

	Կա մի պահ հավերժության,

	Փոքրիկիս իր երազում

	Հրեշտակներ են այցելում:

	 

	Նա ժպտում է քնի մեջ,

	Երբ երազն է օրորվում,

	Բայց երազը ունի վերջ,

	Երբ որ օրն է արթնանում:

	 

	Երբ որ օրն է արթնանում,

	Իր հետ ո՞ւր է մեզ տանում,

	Թե՞ երազ է դա մի նոր, 

	Որ տեսնում ենք ամեն օր:

	 

	Պղտոր գետը հոգսերի

	Մեզ տանում է դեպի վար,

	Տո՛ւր ինձ ձեռքդ, բարեկա՛մ,

	Մենք պետք է օգնենք իրար:

	 

	Մութ է, մութ է մեր ճամփան,

	Չի երևում ոչ մի բան,

	Խոսքերը մեկ են արել

	Տեր Աստվածն ու սատանան:

	 

	Քեզ դեռ շատ կտրորեն,

	Կծաղրեն ու կգնան,

	Հետո կա՛մ կփոշմանեն,

	Կա՛մ ուժեղ կհռհռան:

	 

	Բայց որքան էլ տրորեն,

	Տրորեն ու հռհռան,

	Չես դառնա դու սրիկա,

	Մանկության փոքրի՛կ իշխան:

	 

	Հրաշքները չեն մեռնում,

	Նրանք կան ու կմնան,

	Թե հավատ կա քո սրտում,

	Եվ կա սերը անանձնական:

	 

	Հրաշքները կմնան,

	Քանզի կա փոքրիկ իշխան,

	Որ սիրում է տիեզերքն

	Ու աշխարհը այս դաժան:

	 

	Մի՛ լքիր, ինձ հե՛տ մնա,

	Մանկության փոքրի՛կ իշխան,

	Միասին պիտի անցնենք

	Ճանապարհը Փորձության:

	 

	Մութ է, մութ է մեր ճամփան,

	Չի երևում ոչ մի բան,

	Խոսքերը մեկ են արել

	Տեր Աստվածն ու սատանան:

	 

	Ձյան սպիտակ վերմակի տակ

	Հողը տաք է, այնքա՜ն տաք,

	Ինչպես շունչը իմ մանկան

	Քնի մեջ առավոտյան:

	 

	Քնի մեջ առավոտյան,

	Երբ որ ցողը վաղորդյան

	Մարգարիտ է շաղ տալիս,

	Վախենում եմ, սիրելի՜ս:

	 

	Մութ է, մութ է մեր ճամփան,

	Չի երևում ոչ մի բան,

	Խոսքերը մեկ են արել

	Տեր Աստվածն ու սատանան:
"
ՌՈՒԲԵՆ ՀԱԽՎԵՐԴՅԱՆ,ԹԵ ԻՆՉՈՒ ԵՆ ՊՈԵՏՆԵՐԸ ԵՎ ՇՆԵՐԸ ԸՆԿԵՐՆԵՐ,"
	Ես ու լուսինը միասին

	Մոտեցանք սառած ջրափոսին

	Եվ գիշերը՝ ժամը երկուսին

	Երգեցինք այս երգը այն մասին,

	 

	Թե ինչու են պոետները

	Եվ շները ընկերներ,

	Որովհետև նրանք գիշերը

	Սիրում են լուսնոտ երգեր:

	 

	Որ մեր կյանքն աղավաղում են 

	Ցերեկներն անիրական,

	Գիշերները մենք գտնում ենք

	Մեր դեմքերը իսկական:

	 

	Մո՛ւթ ամպեր, մի՛ փակեք լուսնի դեմքը,

	Թո՛ւյլ տվեք զրույցը ավարտել, 

	Ես, լուսինն, այն շունն ու ջրափոսը

	Շա՜տ վաղուց իրար չենք հանդիպել:

	 

	Շունը, որ կանգնած էր իմ կողքին,

	Դունչը մոտեցրեց ջրափոսին,

	Նա այնտեղ տեսավ կլոր լուսնին

	Եվ ասաց դատարկ այդ ափսեին:

	 

	Որ իր հայրը ցեղական էր,

	Մայրն՝ անհայտ ցեղի մի շուն,

	Նրանց կապն օրինական չէր,

	Ու ծնվեց մի որբ անտուն:

	 

	Որ անվերջ այս գզվռտոցը

	Հանուն մի կտոր հացի

	Ապրելու միակ միջոցն է,

	Որ կյանքից չուտես քացի:

	 

	Կյանքը մեր կեղտոտ այս ջրափոսն է,

	Ուր լուսնի դատարկ ափսեն է շողշողում,

	Կան մարդիկ, որոնք այնտեղ թքում են,

	Իսկ ոմանք լուսին են որոնում:

	 

	Եվ հանկարծ, ջրափոսից սառած,

	Դուրս լողաց լուսինը սփրթնած,

	Նա մեզ մոտեցրեց իր դեմքը թաց

	Եվ ահա՛ թե ինչ նա շշնջաց:

	 

	Որ երգերը մեր ցավերն են՝

	Բոլորից թաքուն պահած,

	Որ գիշերը մենք ոռնում ենք՝

	Աշխարհի դեմ դառնացած:

	 

	Ու մի պահ մեր դեմ բացում է

	Դրախտի դռներն Աստված,

	Շներին նա կերակրում է

	Ու փակում վերքերը բաց:

	 

	Իսկ այնտեղ բոլոր շները կուշտ են,

	Պոետներն ունեն գինի ու հաց,

	Եվ երգերն այնտեղ ոչ թե ոռնում են,

	Այլ երգվում են մինչև լուսաբաց:

	 

	Ու պոկում են շղթաները

	Պոետները ու շները կատաղած,

	Գիշերվա մեջ համբարձվում է

	Նրանց երգն աղոթք դարձած:

	 

	Ու թռչում են պոետները

	Շների հետ խենթացած,

	Այնտեղ, ուր արդեն բացել է

	Դրախտի դռներն Աստված:
"
ՌՈՒԲԵՆ ՀԱԽՎԵՐԴՅԱՆ,ՆՈՐ ՏԱՐԻ,"
	Պստիկնե՛ր, շո՛ւտ հավաքվեք

	Ու կլոր շրջան կազմե՛ք,

	Երգե՛ք երգն այս ու պարե՛ք,

	Նոր տարին դիմավորե՛ք:

	 

	Նո՛ր տարի, Նո՛ր տարի,

	Գալդ թո՛ղ լինի բարի:

	 

	Պայծառ ժպիտով արի,

	Դու՝ բարի մեր Նո՛ր տարի,

	Բոլորիս երազանքները

	Այս տարի դու կատարի՛ր:

	 

	Բե՛ր անուշ կարկանդակներ,

	Եվ ուրախ ու նոր խաղեր,

	Բե՛ր նվեր, հույսեր ու սեր,

	Մեր բարի՜, մեր լա՜վ ընկեր:

	 

	Նո՛ր տարի, Նո՛ր տարի,

	Գալդ թո՛ղ լինի բարի:

	 

	Իսկ հետո՝ կեսգիշերին,

	Հյուր կգա Ձմեռ պապին

	Ու կասի նա բոլորին.

	- Շնորհավո՜ր ձեր Նոր տարին:

	 

	Նո՛ր տարի, Նո՛ր տարի,

	Գալդ թո՛ղ լինի բարի:
"
ՌՈՒԲԵՆ ՀԱԽՎԵՐԴՅԱՆ,ԹԶՈՒԿԸ,"
	Ճերմակ մորուք, կարմիր մեծ քիթ,

	Բարի աչքեր…

	Քայլում էր նա՝ դեմքին ժպիտ,

	Ձեռքին՝ լապտեր:

	Ու քթի տակ մրթմրթալով

	Ինչ-որ բառեր՝

	Քայլում էր նեղ արահետով

	Թզուկը ծեր:

	 

	Երբ նա հասավ մեծ անտառի

	Մութ բացատին,

	Հանեց ուսից պարկապզուկն

	Իր թանկագին,

	Ու արթնացրեց ոգիներին

	Անտառային,

	Երբ նվագեց կախարդական

	Այս մեղեդին:

	 

	Իսկ հետո փոքրիկ թզուկը

	Թաքցրեց հոգու հուզմունքը

	Ու մաքրեց իր կարմիր քիթն աղմուկով,

	Ու մաքրեց իր կարմիր քիթն աղմուկով:

	 

	Ու երբ հնչեց կախարդական

	Այս մեղեդին,

	Ծղրիդների, մորեխների հետ միասին

	Հայտնվեցին կայծոռիկներ՝

	Ոսկե-դեղին,

	Ու փայլեցին մութ անտառում

	Կեսգիշերին…

	 

	Մի մութ անտառ, մի մեծ լուսին,

	Մի կեսգիշեր,

	Լուսնի լույսի տակ թևածող

	Թիթեռնիկներ,

	Ու մի թզուկ, որն արթնանում

	Կեսգիշերին

	Ու նվագում էր մոգական

	Այս մեղեդին:

	 

	Մի մութ անտառ, մի մեծ լուսին,

	Մի կեսգիշեր,

	Մի ծեր կաղնի, որը գիտեր

	Շատ գաղտնիքներ,

	Ու մի փչակ, ուր ապրում էր

	Թզուկը ծեր,

	Որը ուներ կարմիր մեծ քիթ,

	Բարի աչքեր:

	 

	Իսկ հետո փոքրիկ թզուկը

	Ցած դրեց պարկապզուկը

	Ու մաքրեց իր կարմիր քիթն աղմուկով,

	Ու մաքրեց իր կարմիր քիթն աղմուկով:
"
ՌՈՒԲԵՆ ՀԱԽՎԵՐԴՅԱՆ,ԳԻՇԵՐՎԱ ԱՍՏՂԱԶԱՐԴ ՆԿԱՐՈՒՄ,"
	Գիշերվա աստղազարդ նկարում

	Արթնացան շշուկները անուշ,

	Եվ լուսինը դեմքիդ վրայով

	Մեղմ սահեց ժպիտով իր քնքուշ:

	 

	Նա փակեց քո աչքերը հոգնած

	Ու լցրեց քո հոգին պատրանքով.

	Ականջիդ նոր հույսեր շշնջաց,

	Որ դու արթնանաս ժպիտով:

	 

	Մոտեցի՛ր ու բա՛ց արա

	Քո պատուհանը, ի՛մ փոքրիկ.

	Երևաց կարմիր արևը,

	Տես՝ թռչում է նա երկինք:

	 

	Արևի ոսկե շողերը

	Նկարել են քո պատին

	Այս փոքրիկ հրաշք նկարը՝

	Այս ծառերն ու այս այգին:
"
ՌՈՒԲԵՆ ՀԱԽՎԵՐԴՅԱՆ,ԼՈՒՍԱԲԱՑԻ ԵՐԳԸ,"
	Տե՛ս՝ երկինքն այսօր ինչքա՜ն կապույտ է,

	Ամպերը ճերմակ առագաստներ են,

	Տե՛ս՝ լողում է նավը՝ առագաստանավը,

	Երկնքի կապույտ ծովում:

	 

	Ու քամին քշում է առագաստանավը

	Երկնքի կապույտ ծովում,

	Ու քամին տանում է առագաստանավը,

	Ու կորչում հեռո՜ւ-հեռվում:

	 

	Դու լսի՛ր՝ երգում են թռչունները.

	Այդ քնած անտառն է արթնանում:

	Լուսաբացի երգը, լուսաբացի երգն է

	Անտառի կողմից լսվում:

	 

	Եվ լուսաբացի փոքրիկ թռչունը,

	Եվ ամպերը ոսկեթև,

	Տե՛ս, երգում են լուսաբացի երգը,

	Լուսաբացի երգը մեր:

	 

	Դու լսի՛ր՝ երգում են թռչունները.

	Այդ քնած անտառն է արթնանում:

	Լուսաբացի երգը, լուսաբացի երգն է

	Անտառի կողմից լսվում:
"
ՌՈՒԲԵՆ ՀԱԽՎԵՐԴՅԱՆ,ԶԱՏԻԿ,"
	Կլոր զատիկ,

	Կարմիր հատիկ՝

	Դաշտի մեջ մոլորվեց.

	Առվի եզրին տեսավ ծաղիկ,

	Ծաղկի վրա քնեց:

	 

	Դաշտում՝ դեղին ծաղիկ,

	Ծաղկի վրա՝ զատիկ,

	Կլոր-կարմիր հատիկ,

	Սև-սև ու պուտպուտիկ:
"
ՌՈՒԲԵՆ ՀԱԽՎԵՐԴՅԱՆ,ԿԱՊԻԿ,"
	Պիկ-պիկի-պիկ, ա՛յ կապիկ,

	Հագել ես ալ շապիկ,

	Կապել ես շալ գոտիկ,

	Կանգնել ես ոտի:

	 

	Մին վեր-վեր կցատկես,

	Մին էլ սուտ կսատկես,

	Մին կելնես կուզեկուզ,

	Դե՛ս պուպուզ, դե՛ն պուպուզ:
"
ՌՈՒԲԵՆ ՀԱԽՎԵՐԴՅԱՆ,"ԾԱՓԻԿ, ԾԱՓԻԿ ԾԻՐԱՆԻ","
	Ծափիկ, ծափիկ ծիրանի,

	Հովը թել-թել կտանի

	Իմ սիրունիկ բալիկի

	Ոսկեթել մազիկները:

	 

	Փսուսավոր աղավնի

	Վառ-վառ վարդի նմանի.

	Ձյունից ճերմակ մատիկներ

	Կուզեն ոսկե մատանի:
"
ՌՈՒԲԵՆ ՀԱԽՎԵՐԴՅԱՆ,"ԱՐԵՎ-ԱՐԵՎ, Ե՛Կ, Ե՛Կ","
	Արև-արև, ե՛կ, ե՛կ,

	Զիզի քարին վե՛ր եկ,

	Սև-սև ամպեր, հեռացե՛ք,

	Արևին ճամփա՛ բացեք:

	 

	Թողե՛ք՝ նա գա մեզ մոտ,

	Նրա լույսին ենք կարոտ.

	Կարմի՛ր արև, ե՛կ, ե՛կ,

	Զիզի քարին վե՛ր եկ:

	 

	Արևն հաղթեց ամպերին,

	Շողքը գցեց սարերին,

	Զիզի քարը տե՛ս-տե՛ս՝

	Պսպղում է ոսկու պես:
"
ՌՈՒԲԵՆ ՀԱԽՎԵՐԴՅԱՆ,ԼՈՐԻԿ,"
	Առավոտից փչեց հով,

	Արտը ծփաց, դարձավ ծով,

	Արտի միջից թռավ լոր,

	Թռավ, ընկավ սար ու ձոր:

	 

	Կլորիկ-գլորիկ, ա՛յ լորիկ,

	Օլո՜ր-մոլո՜ր, շորորի՛կ:

	 

	Լորիկ-լորիկ, էս տարի

	Արտս արել եմ գարի.

	Ուր որ գնաս, շո՛ւտ արի,

	Արտիս միջին ծվարի:

	 

	Կլորիկ-գլորիկ, ա՛յ լորիկ,

	Օլո՜ր-մոլո՜ր, շորորի՛կ:
"
ՌՈՒԲԵՆ ՀԱԽՎԵՐԴՅԱՆ,ԴՈՒ ԿԱՊՈՒՏԱԿ ԾՈՎՈՎ ԱՐԻ,"
	Դու կապուտա՜կ ծովով արի՛,

	Թեթև՜-թեթև՜ հովով արի՛,

	Արի՜, արի՜, սիրո՜ւն ծիծեռ,

	Արի՜, արի՜, գարուն դու բե՛ր:

	 

	Ծիծեռնակով գարուն կգա,

	Անծիծեռնակ գարուն չկա,

	Արի՜, արի՜, սիրո՜ւն ծիծեռ,

	Արի՜, արի՜, գարուն դու բե՛ր:
"
ՌՈՒԲԵՆ ՀԱԽՎԵՐԴՅԱՆ,ԻՄ ՓՈՔՐԻԿ ՆԱՎԱԿ,"
	Պատրաստեց փոքրիկ տղան

	Մի ճերմակ թղթե նավակ, 

	Իջեցրեց նավակը նա 

	Գետակի ալիքների վրա:

	 

	Իմ փոքրի՜կ նավակ, 

	Իմ փոքրի՜կ նավակ, 

	Կհասնե՞ս, արդյոք, 

	Ծովին կապուտակ:

	 

	Իմ փոքրի՜կ, փոքրի՜կ նավակ, 

	Ո՞ւր ես դու, ո՞ւր ես լողում, 

	Ո՞ւր են քեզ, ո՞ւր են տանում 

	Գետի ալիքները խելագար:

	 

	Իմ փոքրի՜կ նավակ, 

	Իմ փոքրի՜կ նավակ, 

	Կհասնե՞ս, արդյոք,

	Ծովին կապուտակ:

	 

	Արեգակն անհետացավ, 

	Ամպերի ետևն անցավ, 

	Երկնքից անձրև թափվեց, 

	Ու փոքրիկ գետակը վարարեց:

	 

	Իմ փոքրի՜կ նավակ, 

	Իմ փոքրի՜կ նավակ, 

	Դու հասա՞ր, արդյոք, 

	Ծովին կապուտակ:

	 

	Թե՞ ճանապարհին 

	Խորտակեց քամին, 

	Եվ դու քնեցիր 

	Գետի հատակին:
"
ՌՈՒԲԵՆ ՀԱԽՎԵՐԴՅԱՆ,ՕՐՈՐ,"
	Ես հնարել եմ այս երգը,

	Որ դու հանկարծ չտխրես,

	Որ կորցրած քո երազը

	Քո քնի մեջ դու գտնես:

	 

	Որ դու սիրես այս աշխարհը

	Ու հավատով այդ ապրես.

	Դու քո կյանքի ճանապարհը

	Միշտ լուսավոր կտեսնես:

	 

	Թե մթնի քայլելու քո ճամփան մի օր,

	Թո՛ղ հնչի իմ այս երգը՝ որպես օրոր:

	 

	Քոնն է հրաշք այս աշխարհը,

	Եվ այս հեքիաթն իրական,

	Եվ այս դաժան մոլորակը,

	Եվ փորձության քո ճամփան:

	 

	Ես հնարել եմ այս երգը,

	Որ դու չհուսահատվես,

	Քեզ պարգևած այս հրաշքը

	Քո ձեռքից բաց չթողնես:

	 

	Հավատա՛ և սիրի՛ր, իմ փոքրի՛կ ընկեր,

	Կյանքը այս քեզ տրված է՝ որպես նվեր:
"
ՌՈՒԲԵՆ ՀԱԽՎԵՐԴՅԱՆ,ԾԻԱԾԱՆ,"
	Արեգակը քեզ ուրախ ժպտաց.

	Լուսաբաց է, պայծառ լուսաբաց:

	Խոտերը դեռ թաց են,

	Ծառերը՝ թրջված,

	Ծիածան է երկնքից կախված:

	 

	Ծիածանը, երկնքից կախված,

	Յոթ գույներով իր շողշողաց:

	Օրը շշնջաց,

	Օրը քեզ ասաց.

	-Բա՛ց արա քո պատուհանը, բա՛ց:

	 

	Աքաղաղի ծուղրուղուն զնգաց,

	Շնիկը հաչեց՝ պոչը տնկած:

	Ծիածանը թաց,

	Երկնքից կախված,

	Նոր օրվա նկարն է զարդարված:

	 

	Արեգակի շողերը, տե՛ս,

	Համբուրում են քեզ, համբուրում են քեզ:
"
ՌՈՒԲԵՆ ՀԱԽՎԵՐԴՅԱՆ,ՀԵՔԻԱԹ,"
	Կկատարվեն բախտագուշակ կնոջ խոսքերը,

	Եվ երջանիկ արքայորդին քեզ կայցելի,

	Եվ պարտեզում, որտեղ բացվել են ծաղիկները,

	Նա քեզ քնքո՜ւշ, այնպե՜ս քնքուշ կհամբուրի:

	 

	Ծիծեռնակի ձայնով կբացվի առավոտը,

	Եվ վարագույրը գիշերվա կանհետանա,

	Երբ քո սրտում կդողդողա թռչնակ կարոտը,

	Այնժամ գարունը ցանկալի այցի կգա:

	 

	Արի՛ ինձ մոտ, և կբացվեն գարնան դռները,

	Ծիծեռնակները ետ կգան առաջվա պես:

	Արի՛ ինձ մոտ, երբ իմ այգում դաժան ձմեռն է,

	Ձմռան ցուրտ շունչը կհալվի սառույցի պես:

	 

	Երբ կփակվեն քո դեմ բախտի բոլոր դռները,

	Երբ որ դառնաս դու բոլորին անցանկալի,

	Երբ կվխտան քո շուրջ մարդկանց անհոգ դեմքերը,

	Այնժամ դու ինձ քեզ մո՛տ կանչիր, ի՛մ սիրելի:

	 

	Դու քո մտքում պահիր գուշակ կնոջ խոսքերը

	Եվ հավատա ճակատագրի կախարդանքին.

	Ծիծեռնակի ձայնով կբացվի առավոտը,

	Եվ կայցելի քեզ երջանիկ արքայորդին:

	 

	Արի՛ ինձ մոտ, և կբացվեն գարնան դռները,

	Ծիծեռնակները ետ կգան առաջվա պես:

	Արի՛ ինձ մոտ, երբ իմ այգում դաժան ձմեռն է,

	Ձմռան ցուրտ շունչը կհալվի սառույցի պես:
"
ՌՈՒԲԵՆ ՀԱԽՎԵՐԴՅԱՆ,ԵՎ ՈՒՂԻՂ ԺԱՄԸ ՏԱՍՆԵՐԿՈՒՍԻՆ,"
	Եվ ուղիղ ժամը տասներկուսին

	Դուռը կթակի Ձմեռ պապին,

	Ներս կմտնի նա, ուրախ կժպտա.

	-Շնորհավո՜ր քո Նոր տարին,

	Շնորհավո՜ր քո Նոր տարին:

	 

	Թող ուրախ տարի լինի,

	Երազանքդ կատարվի,

	Թող ամեն տարի

	Այս հեքիաթը կրկնվի:

	 

	Պայծառ տոնածառը թող փայլի

	Եվ այս օրը հավիտյան

	Լուսավորի իր գույներով,

	Եվ դու, կախարդված գույների մեջ,

	Հեքիաթի մեջ լուսավոր,

	Դառնաս բարի ու հավատաս,

	 

	Որ ամեն տարի տասներկուսին

	Դուռը կթակի Ձմեռ պապին,

	Ներս կմտնի նա, ուրախ կժպտա.

	- Շնորհավո՜ր քո Նոր տարին:

	 

	Թող վառվեն բոլոր լույսերը,

	Թող հնչեն ուրախ երգեր,

	Դու սրբիր քո արցունքները

	Ու ժպտա, փոքրի՛կ ընկեր:
"
ՍԱՅԱԹ-ՆՈՎԱ,ՔԱՆԻ ՎՈՒՐ ՋԱՆ ԻՄ,"
	Քանի վուր ջան իմ, յա՛ր, քի ղուրբան իմ. աբա ի՞նչ անիմ,

	Արտասունք անիմ, շատ հոգոց հանիմ, - յա՛ր, ղադետ տանիմ:

	Ասիր. «ջեյրան իմ». թուղ քի սե՛յր անիմ. յա՛ր մըտիկ անիմ:

	Մո՛ւթ բախչեն նազով, քիզ գովիմ սազով, յա՛ր, իլթիմազով:

	 

	Մազիրըդ դաստա, պըռոշըդ փըստա, հեյրանի վախտ է.

	Եկ գնանք չոլըն, վուր հասնինք գոլըն, ջեյրանի վախտ է:

	Բըլբուլըն վարդին, վարթըն՝ բաղաթին. սեյրանի վախտ է.

	Մո՛ւթ բախչեն նազով, քիզ գովիմ սազով, յա՛ր, իլթիմազով:

	 

	Շուռ գանք հանդամով. յիրգնային նամով, թուփըն բացվիլ է.

	Խաղ կանչինք հանգով, լալեքն ռանգով, վարդըն բացվիլ է.

	Սուսան սըմբուլով, ղարիբ բըլբուլով, բաղըն լցըվիլ է.

	Մո՛ւթ բախչեն նազով, քիզ գովիմ սազով, յա՛ր, իլթիմազով:

	 

	Պատվական շինած, նըման նըմանած, Լեյլու դիդարին.

	Յա՛ր, ուշքըս գընաց, մազիրըդ մընաց վրա մուհաջարին:

	Բաղըն զարդարած, բլըբուլըն քընած, վարդի սաջարին. -

	Մո՛ւթ բախչեն նազով, քիզ գովիմ սազով, յա՛ր, իլթիմազով:

	 

	Հաքիլ իս ատլաս, թուրլու զարդ ու խաս՝ սալբու դալ բովուն.

	Ձեռիդ ունիս թաս, լըցնիս ու ինձ տաս, ղուրբան իմ քովուն:

	Թաք դուն բախչեն գաս՝ անիս մասնե մաս քու Սայաթ-Նովուն:

	Մո՛ւթ բախչեն նազով, քիզ գովիմ սազով, յա՛ր, իլթիմազով:
"
ՍԱՅԱԹ-ՆՈՎԱ,ԱՇԽԱՐՈՒՄԸՍ ԱԽ ՉԻՄ ՔԱՇԻ,"
	Աշխարումըս ախ չիմ քաշի, քանի վուր ջա՛ն իս ինձ ամա.

	Անմահական ջըրով լիքն օսկե փընջան իս ինձ ամա.

	Նըստիմ, վըրես շըվաք անիս՝ զարբաբ վըրան իս ինձ ամա.

	Սուչս իմացի՛, էնենց սըպանե՝ Սուլթան ու Խան իս ինձ ամա:

	 

	Մեչկըտ սալբու չինարի պես, ռանգըտ Փըռանգի ատլաս է,

	Լիզուտ շաքար, պռոշըտ ղանդ, ակռեքըտ մարքրիտ ատլաս է.

	Օսկու մեչըն մինա արած, աչկիրըտ, ակնակապ թաս է.

	Պատվական անգին ջավայիր, լալ-Բադեշխան իս ինձ ամա:

	 

	Յիս էս դարդին վո՞ւնց դիմանամ՝ մակամ սիրտըս ունիմ քարած,

	Արտասուքս արուն շինեցիր, խելքըս գըլխես ունիմ տարած,

	Նուր բաղ իս, նուր բախչի մեչըն բոլորքըտ վարթով չափարած.

	Վըրետ շուռ գամ բըլբուլի պես՝ սիրով սեյրան իս ինձ ամա:

	 

	Քու էշխըն ինձի մաստ արավ, յիս զարթուն իմ, սիրտըս է քընած.

	Աշխարս աշխարով կըշտացավ, իմ սիրտըս քիզնից սով մընաց.

	Յա՛ր, քիզ ինչո՞վ թարիփ անիմ՝ աշխարումըս բան չը մնաց.

	Կրակե, ծովեմեն դուս էկած, ռաշ ու ջեյրան իս ինձ ամա:

	 

	Ի՞նչ կուլի մեկ հիդըս խոսիս, թե վուր Սայաթ-Նովու յար իս.

	Շուխկըտ աշխարըս բըռնիլ է՝ արեգակի դեմըն փար իս.

	Հուտով հիլ, միխակ, դարչին, վարդ, մանիշակ, սուսամբար իս,

	Կարմըրագուն՝ դաշտի ծաղիկ, հովտաց շուշան իս ինձ ամա:
"
ՍԱՅԱԹ-ՆՈՎԱ,ԹԱՄԱՄ ԱՇԽԱՐ,"
	Թամամ աշխար պըտուտ էկա, չը թողի Հաբաշ, նազանի.

	Չը տեսա քու դիդարի պես՝ դուն դիփունեն բաշ, նազանի.

	Թե խամ հաքնիս, թե զար հաքնիս, կու շինիս ղումաշ, նազանի.

	Էնդու համա քու տեսնողըն ասում է վա՜շ, վա՜շ, նազանի:

	 

	Դուն պատվական ջավահիր իս, է՛րնեկ քու առնողին ըլի.

	Ով կու գըթնե՝ ա՛խ չի քաշի, վա՛յ քու կորցընողին ըլի.

	Ափսոս, վուր շուտով մեռիլ է, լուսըն քու ծընողին ըլի.

	Ապրիլ էր, մեկ էլ էր բերի քիզի պես նաղաշ, նազանի:

	 

	Դուն էն գըլխեն ջուհարդար իս, վըրետ զարնըշան է քաշած.

	Դաստամազիտ թիլի մեչըն մե շադա մարջան է քաշած.

	Աչկիրըտ օսկե փիալա՝ չարխեմեն փընջան է քաշած.

	Թերթերուկըտ՝ նիտ ու նաշտար, սուր ղալամթըրաշ, նազանի:

	 

	Էրեսըտ՝ փարսևար ասիմ, նըման է շամս ու ղամարին.

	Բարակ մեչկիտ թիրման շալըն նըման է օսկե քամարին.

	Ղալամըն ձեռին չէ կանգնում, մաթ շինեցիր նաղըշքարին.

	Յիփ նըստում իս՝ թութի ղուշ իս, յիփ կանգնում իս՝ ռաշ նազանի:

	 

	Յիս է՛ն Սայաթ-Նովասին չիմ, վուր ավզի վըրա հիմնանամ.

	Աջաբ, միզիդ ի՞նչ իս կամում՝ սըրտետ մե խաբար իմանամ.

	Դուն կըրակ, հաքածըտ կըրակ, վո՞ւր մե կըրակին դիմանամ.

	Հնդու ղալամքարու վըրեն ծածկիլ իս մարմաշ, նազանի:
"
ՍԱՅԱԹ-ՆՈՎԱ,ԱՇԽԱՐԸՍ ՄԵ ՓԱՆՋԱՐԱ Է,"
	Աշխարըս մե փանջարա է, - թաղերումեն բեզարիլ իմ.

	Մըտիկ տըվողըն կու խուցվի, - դաղերումեն բեզարիլ իմ.

	Էրեգ լավ էր կանց վուր էսօր, - վաղերումեն բեզարիլ իմ.

	Մարթ համաշա մեկ չի՛ ըլի, - խաղերումեն բեզարիլ իմ:

	 

	Դովլաթըն էյթիբար չունե, յիփոր կերթա ուրուշ-քարով.

	Լավ մարթն էն է՝ գլուխըն պահե աշխարհումս էյթիբարով.

	Աշխարըս միզ մընալու չէ՝ իմաստնասիրած խաբարով, -

	Գուզիմ թռչի բլբուլի պես, - բաղերումեն բեզարիլ իմ:

	 

	Ո՞վ կոսե, թե յիս կու ապրիմ առուտեմեն ինչրու մուտըն՝

	Աստծու ձիռումըն հիշտ է մարթու աշխարք ելումուտըն.

	Ղուրթըս էնդուր ճամփա չէ գնում՝ շատացիլ է խալխի սուտըն.

	Քըսանըն՝ մե ղուլ չին պահում, - աղերումեն բեզարիլ իմ:

	 

	Աշխարհըս միզ մընալու չէ, քանի նըստինք զող ու սափին.

	Հում կաթնակիր - Աթա՛մի զաթ, նա՛լաթ ըլի էտ քու բափին.

	Համփիրութինըս հատիլ է, չիմ դիմանում խալխի գափին.

	Դոստիրըս դուշման ին դառի - յաղերումեն բեզարիլ իմ:

	 

	Սայաթ-Նովեն ասաց՝ դարդըս կանց մե ճարըն շատացիլ է.

	Չունիմ վաղվան քաղցըր փառքըս, հիմի դառըն շատացիլ է,

	Բըլբուլի պես էնդուր գու լամ՝ վարդիս խարըն շատացիլ է.

	Չի՛ն թողնում վախտին բացվելու, - քաղերումեն բեզարիլ իմ:
"
ՍԱՅԱԹ-ՆՈՎԱ,ԴՈՒՆ Է՛Ն ԳԸԼԽԵՆ,"
	Դուն է՛ն գըլխեն իմաստուն իս, խիլքտ հիմարին բաբ մի՛ անի,

	Էրազումըն տեսածի հիդ միզի մե հեսաբ մի՛ անի,

	Յիս խոմ էն գըլխեն էրած իմ, նուրմեկանց քաբաբ մի՛ անի,

	Թե վուր գիդիմ բեզարիլ իս, ուրիշին սաբաբ մի՛ անի:

	 

	Չը կա քիզ պես հուքմի-հեքիմ. դու Րոստոմի Զալ՝ թագավուր.

	Ասկըտ ասկերումըն գոված՝ հա՛մդ ունիս, գոզալ թաքավուր.

	Թե էսանց էլ սուչ ունենամ, գլուխս արա տալ, թագավուր.

	Մըտիկ արա քու ստեղծողին՝ նահախ տիղ ղազաբ մի՛ անի:

	 

	Յարալուն հեքիմն էնդուր գուզե՝ դի՛ղ տալու է, ցա՛վ տալու չէ.

	Քանի գուզե արբաբ ըլի՝ ղուլըն աղին դավ տալու չէ.

	Դու քու սիրտըն իստակ պահե, յադի խոսկըն ավտալու չէ.

	Աստծու սերըն կանչողի պես դըռնեմետ ջուղաբ մի՛ անի:

	 

	Ամեն մարթ չի կանա խըմի՝ իմ ջուրըն ուրիշ ջըրեն է.

	Ամեն մարթ չի կանա կարթա՝ իմ գիրըն ուրիշ գըրեն է:

	Բունիաթըս ավազ չիմանաս՝ քարափ է, քարուկըրեն է՝

	Սելավի պես, առանց ցամքիլ, դուն շուտով խարաբ մի՛ անի:

	 

	Քանի գոզե քամին տանե՝ ծովեմեն ավազ չի պակսի.

	Թեգուզ ըլիմ, թեգուզ չըլիմ՝ մեջլիսներուն սազ չի պակսի,

	Թե դու պակսիմ, քիզ կու պակսիմ՝ աշխարիս մե մազ չի պակսի.

	Սայաթ-Նովու գերեզմանըն Հինդ, Հաբաշ, Արաբ մի՛ անի:
"
ՍԱՅԱԹ-ՆՈՎԱ,ՅԻՍ ՔՈՒ ՂԻՄԵԹԸՆ ՉԻՄ ԳԻԴԻ,"
	Յիս քու ղիմեթըն չիմ գիդի՝

	Ջավահիր քարի նըման իս.

	Տեսնողին Մեջլում կու շինիս՝

	Լեյլու դիդարի նման իս:

	 

	Աշխարումըս իմըն դուն իս,

	Բեմուրվաթ իս, մուրվաթ չունիս.

	Պըռոշներըտ՝ նաբաթ ունիս, -

	Ղանդ ու շաքարի նըման իս:

	 

	Դադա պիտի՝ թարիփտ ասե, -

	Ակռեքըտ յաղութ-ալմաս է,

	Ռանգըտ փըռանգի ատլաս է, -

	Զար-ղալամքարի նըման իս:

	 

	Մազիրըտ նըման ռեհանի,

	Դուն ուրիշ խիալ մի անի,

	Ռահմ արա, հոքիս մի հանի՝

	Մուրվաթով յարի նըման իս:

	 

	Վունց դիմանամ էսչափ չարին՝

	Աչկեմես կաթում է արին.

	Սայաթ-Նովա, նազլու յարին՝

	Գընած նոքարի նըման իս:
"
ՍԱՅԱԹ-ՆՈՎԱ,ԱՄԵՆ ՍԱԶԻ ՄԵՉԸՆ,"
	Ամեն սազի մեչըն գոված դուն թամամ տա՛սն իս, քամանչա՛,

	Նաքազ մարթն քիզ չի տեսնի, դուն նըրա պա՛սն իս քամանչա՛,

	Ղաստ արա՝ է՛լ լավ օրերու էդիվըն հասնիս, քամանչա՛,

	Քիզ ինձնից ո՞վ կանա խըլի, աշուղի բա՛սն իս քամանչա՛:

	 

	Անգաճըտ էրծաթեն պիտի, գըլուխըտ ջավահիր քարած,

	Կութըտ շիրմայեմեն պիտի, փուրըտ սադափով նաղշ արած,

	Սիմըտ օսկեն քաշած պիտի, էրկաթըտ փանջարա արած.

	Օչով ղիմեթըտ չի գիդի – լալ ու ալմասն իս, քամանչա՛:

	 

	Ճիպուտըտ վարաղնած պիտի՝ թահր ունենա հազար ռանգով.

	Ձարըտ ռաշի կուդեն պիտի, վուր դուն խոսիս քաղցըր հանգով.

	Շատին զարթուն կու լուսացնիս, շատին կու քընեցնիս բանգով՝

	Անուշահամ գինով լիքըն դուն օսկե թասն իս, քամանչա՛:

	 

	Ածողիտ էրկու կու շինիս. առաչ չայի, ղափա գուզիս,

	Կու մեձըրվիս այվընումըն, պարապ վախտի րափա գուզիս, 

	Յիփ վեր գու քաս՝ մեջլիսումըն քաղցըր զող ու սափա գուզիս.

	Բոլորքըտ գոզալնիր շարած մեջլիսի կեսն իս, քամանչա՛:

	 

	Շատ տըխուր սիրտ կու խնդացնիս, կու կըտրիս հիվընդի դողըն.

	Յիփ քաղցըր ձայնըտ վիր կոնիս, բաց կուլի հիդըտ խաղողըն.

	Խալխին էս իլթիմազն արա՝ ասին. «ապրի քու ածողըն».

	Քանի սաղ է Սայաթ-Նովեն, շա՛տ բան կու տեսնիս, քամանչա՛:
"
ՍԱՅԱԹ-ՆՈՎԱ,ՓԱՀՐԱԴԸՆ ՄԻՌԱԾ,"
	Փահրադըն միռած, Շիրինն ասաց՝ ղարեն էրված իմ.

	Քաշվիլ է վարթըն, մոդ չի թողնում, խարեն էրված իմ.

	Բըլբուլըն ասաց՝ «վարթիս խաթրի քարեն էրված իմ».

	Տասնումեկ ամիս մունջ իմ կացի տարեն էրված իմ.

	 

	        Աստված կու սիրիս, զար մի հաքնի զարեն էրված իմ,

	        Մեջլումի նըման ման իմ գալի, յարեն էրված իմ: 

	 

	Չըկա փաչահի խազինումըն մալ քիզի լայիղ.

	Հալա չին գորձի Քիրմանումըն շալ քիզի լայիղ.

	Օսկե մատնումըտ դուն դըրիլ իս լալ քիզի լայիղ.

	Հաքիլ իս ատլաս, ռանգըն գուլգազ-ալ քիզի լայիղ.

	 

	        Աստված կու սիրիս, զար մի հաքնի զարեն էրված իմ,

	        Մեջլումի նըման ման իմ գալի, յարեն էրված իմ: 

	 

	Խոսքիրըտ քախցըր, լիզուտ շաքար-շարթի միչումըն.

	Գարունքվան, ծաղիկ, բաց իս էլի մարտի միչումըն.

	Մազիրըտ ռեհան, փաթըթված է զարթի միչումըն՝

	Կանաչ տերեվեն նամ չը կաթի զարթի միչումըն.

	 

	        Աստված կու սիրիս, զար մի հաքնի զարեն էրված իմ,

	        Մեջլումի նըման ման իմ գալի, յարեն էրված իմ: 

	 

	Սայաթ-Նովեն իմ, էնդուր գու լամ, դարդիրըս արբաբ.

	Մազիրըտ ռեհան, կըլապիտոն է, հուսիրըտ շարբաբ.

	Բարակ ղամաթիտ խիստ սազ գու քա դիբա ու զարբաբ.

	 

	        Աստված կու սիրիս, զար մի հաքնի զարեն էրված իմ,

	        Մեջլումի նըման ման իմ գալի, յարեն էրված իմ:
"
ՍԱՅԱԹ-ՆՈՎԱ,ԲԸԼԲՈՒԼԻ ՀԻԴ,"
	Բլբուլի հիդ լաց իս էլի,

	Վարթի նման բաց իս էլի,

	Վարթաջըրով թաց իս էլի,-

	Թաց իս էլի.

	 

	Չկա քիզի նման, չկա քիզի նման,

	Քիզ նման, քիզ նման,-

	Դուն իս աննըման: 

	 

	Սիրունութինտ էլավ արբաբ.

	Մազիր ունիս՝ սիմ ու շարբաբ.

	Քի սազ գու քա ղուշլու զարբաբ.-

	Ղուշլու զարբաբ.

	 

	Էրեսըտ է շամս ու ղամար.

	Ջանըս դուս գու քա քիզ ամար.

	Միչկիտ ունիս օսկե քամար.-

	Օսկե քամար.

	 

	Հաքիտ զարդըն ալ իս արի.

	Բըլբուլի հիդ լալ իս արի.

	Բարկ էրեսիտ խալ իս արի.-

	Խալ իս արի.

	 

	Դարդըս ասիմ՝ կու լան սարին.

	Էս ի՞նչ բան էր, վուր դուն արիր.- 

	Սայաթ-Նովուն ջունուն արիր.-

	Ջունուն արիր.
"
ՍԱՅԱԹ-ՆՈՎԱ,ԱՐԻ ԻՆՁ ԱՆԳԱ՛Ճ ԿԱԼ,"
	Արի ինձ անկա՛ճ կալ, ա՛յ դիվանա սիրտ,

	Հայա սիրե, ադաբ սիրե, ար սիրե.

	Աշխարքըս քունն ըլի, ի՞նչ պիտիս տանի՝

	Աստված սիրե, հոքի սիրե, յար սիրե:

	 

	Էն բանն արա, վուր Աստըծու շարքումն է,

	Խըրատնիրըն գըրած Հարանց վանքումն է.

	Յիրիք բան կա՝ հոգու, մարմնու կարքումն է՝

	Գիր սիրե, ղալամ սիրե, դավթար սիրե:

	 

	Ե՛կ, ա՛րի, սի՛րտ, մընա դուն մե դամաղի,

	Հալալ մըտիկ արա հացի ու աղի.

	Հենց բան արա՝ մարթ վըրետ չը ծիծաղի՝

	Խրատ սիրե, սաբըր սիրե, շար սիրե:

	 

	Հըպարտութին չանիս՝ դուր գու քաս Տերիտ,

	Խոնարութիտ արա կանց քիզ դեվերիտ,

	Աստված դիփունանցըն մին հոքի էրիտ՝

	Աղկատ սիրե, ղոնաղ սիրե, տար սիրե:

	 

	Սայաթ-Նովա, էրնեկ քիզ, թե է՛ս անիս՝

	Հոքուտ խաթրի մարմնուտ ումբրը կես անիս.

	Թե գուզիս, վուր դադաստան չը տեսանիս՝

	Վանք սիրե, անապատ սիրե, քար սիրե:
"
ՍԱՅԱԹ-ՆՈՎԱ,ՊԱՏԿԻՐՔԸՏ ՂԱԼԱՄՈՎ ՔԱՇԱԾ,"
	Պատկիրքըտ ղալամով քաշած, թահրըտ ռանգե ռանգ իս անում.

	Էրեսիտ խալըն ծածկվում է՝ մազիրըտ խափանգ իս անում.

	Բացվիլ իս կարմիր վարթի պես, բըլբուլի հիդ հանգ իս անում.

	Ակռեքըտ օսկումըն շարած, պըռոշըտ, մահանգ իս անում:

	 

	Էրեսըտ նուր լուսնի նըման քանի կեհա, կու բոլըրվի,

	Դաստամազըտ նամ չի ուզի՝ առանց հուսիլ կու օլըրվի,

	Էնդու համա քու տեսնողըն իր ճամ փեմեն կու մոլըրվի.

	Յիփ մըտնում իս մեջլիսումըն, շանգ շուխի-շափանգ իս անում:

	 

	Էրեսըտ տեսնելու գու քան քաղաք քաղկով, գիղ՝ գիղի պես.

	Մեռնողըն քիզմեն կու առնե անմահական դիղ՝ դիղի պես.

	Յիփ տիղեմետ ժաժ իս գալի, շըխշըխկում իս ջիղջիղի պես՝

	Ի՞նչ կոնիմ սանթուր քամանչեն՝ զուգսըտ չոնգուր, չանգ իս անում:

	 

	Ծուցիտ մեչըն վարթ, մանիշակ, սընբուլ ու սուսան իս շինի.

	Քու տերըն բաղըն ի՞նչ կոնե՝ քու հետըն ռեհան իս շինի.

	Քամին մեչըն անց է կենում՝ մազերըտ էլքան իս շինի.

	Աշխարքըն ծով, դուն մեչըն նավ - ման իս գալի, լանգ իս անում:

	 

	Տասնեմետ մեկըն չին ասի, թեգուզ աշխարըս քիզ գովին.

	Նովափար ծաղիկ ծովային, մանիշակ բաց արած հովին.

	Բաս քու էշխին վո՞ւնց դիմանամ, ջուրըն տանե Սայաթ-Նովին.

	Թե տեսնողըտ մեկ էլ տեսավ՝ դիվանա - դաբանգ իս անում:
"
ՍԱՅԱԹ-ՆՈՎԱ,ԹԵԳՈՒԶ ՔՈՒ ՔԱՇԸՆ,"
	Թեգուզ քու քաշըն մաքրիտ տան, բրոյի-բրոյի,

	Թեգուզ քու քաշըն ալմազ տան, բրոյի-բրոյի,

	Յա՛ր, չիմի տա, չիմ հիռացնի քեզ քու յարեմեն, բարեբարեմեն:

	 

	        Չիմ քաշվի էկած մահեմեն, բրոյի-բրոյի,

	        Րաղիփի տըված ահեմեն, բրոյի-բրոյի,

	        Թեգուզ րաղամ գա Շահեմեն, բրոյի-բրոյի,

	Յա՛ր, չիմի տա, չիմ հիռացնի քեզ քու յարեմեն, բարեբարեմեն:
"
ՍԱՅԱԹ-ՆՈՎԱ,ՄԵ ԽՈՍԿ ՈՒՆԻՄ,"
	Մե խոսկ ունիմ իլթիմազով, անգաճ արա, ո՛վ աչկի լուս.

	Սըրտումըս ինթիզար ունիմ, քու տիսըն բարով, ա՛չկի լուս,

	Աջաբ քիզ ի՞նչ գեթ իմ արի՝ կենում իս խըռով, ա՛չկի լուս.

	Աշխարս աշխարով կըշտացավ, յիս քիզանից սով, ա՛չկի լուս:

	 

	Մակամ օչով յա՞ր չէ սիրի, էս ի՞նչ արիր, էլ ի՞նչ բան ա.

	Էշխեմետ ջունուն իմ էլի, ման իմ գալի յանա-յանա.

	Էս դարդեն օչով չը քաշե, վուր մե դանգին չի դիմանա.

	Սիրտըս լուրի պես խորվեցիր էշխիտ կըրակով, ա՛չկի լուս:

	 

	Դոստիրըս դուշման շինեցիր, յադերուն ի՞նչպես դոստ անիմ.

	Անցկացած օրըն չիմ տեսնում, քանի գուզե վուր ղաստ անիմ.

	Աստվաձ վկա, խիստ դժվար է, գըլուխըս ի՞նչպես դուս տանիմ՝

	Յիս մե փուքըր նավի նըման, քու էշխըն է՝ ծով, ա՛չկի լուս:

	 

	Գուզիմ բերանըս բաց անիմ, գովքըտ ասիմ թարիփի պես.

	Տաս տարի է ման եմ գալիս փադիշահի շարիփի պես.

	Օխտըն տարի էլ ման գու քամ սազըն ձիռիս Ղարիբի պես՝

	Բութա Շահսանամըն դուն իս, էլ չունիմ օչով, ա՛չկի լուս:

	 

	Թեգուզ հազար դարդ ունենամ, յիս սըրտումըս ա՜հ չիմ քաշի.

	Իմ հուքմի-հեքիմըն դուն իս, յիս էլ ուրիշ Շահ չիմ ասի.

	Սայաթ-Նովեն ասաց. զա՛լում, յիս էն մահին մահ չիմ ասի՝

	Հենչաք ըլի՝ դուն վըրես լաս մազըտ շաղ տալով, ա՛չկի լուս:
"
ՍԱՅԱԹ-ՆՈՎԱ,ԱՌԱՆՑ ՔԻԶ Ի՞ՆՉ ԿՈՆԻՄ,"
	Առանց քիզ ի՞նչ կոնիմ սոյբաթն ու սազըն.

	Ձիռնեմես վեր կոծիմ չանգիրըն մեմեկ.

	Չունքի ուշկ ու միտկըս իրար շաղեցիր՝

	Փահմես կու հիռացնիմ հանգիրըն մեմեկ:

	 

	Մե դուգունըն էրկու դաղին ի՞նչ անե,

	Մե նոքարըն էրկու աղին ի՞նչ անե,

	Մե բաղմանչին էրկու բաղին ի՞նչ անե,

	Փեյվանդ գուզե թազա տընգիրըն մեմեկ:

	 

	Ղուրթ ին ասի փիր ուստաքար դադիրըն.

	«Բաղ շինեցի, վարթըն քաղից վադիրըն».

	Ջափեն յիս քաշեցի, սափեն յադիրըն.

	Րաղիփն էկավ միզ, էս րանգիրըն մեմեկ:

	 

	Առանց քիզ ի՞նչ կոնիմ աշխարիս մալըն.

	Չի՛մ անի քալագըն, չի՛մ անի ղալըն,

	Կու հաքնիմ մազեղեն, կու հաքնիմ շալըն,

	Կերթամ ման գու քամ վանքիրըն մեմեկ:

	 

	Բըլքամ մե մարթ ռաստ գա, վուր ինձ խըրատե,

	Գո՛զալ, քու էշխեմեն սիրտըս ազատե.

	Կանց յոթըն իմասնասիրացըն շատ է

	Էս քու Սայաթ-Նովու բանքիրըն մեմեկ:
"
ՍԱՅԱԹ-ՆՈՎԱ,ՁԵՆԸՏ ՔԱՂՑԸՐ ՈՒՆԻՍ,"
	Ձենըտ քաղցըր ունիս՝ լամզով կու խոսիս.

	Նա պահե քիզ, ումնոր ծա՛ռա իս, գո՛զալ.

	Մեչկըտ ջեյրանի է, ռանգըտ՝ շաքարի,

	Փռանգըստանու էկած խարա իս գո՛զալ:

	 

	Ղումաշ անիմ՝ շուրեղեն է, կու մաշվի,

	Սալբի ասիմ՝ ախր մին օր կու տաշվի,

	Ջեյրան ասիմ՝ շատ մարթ քիզիդ կու յաշվի,

	Բաս վո՞ւնց թարիփ անիմ՝ մարա իս, գո՛զալ:

	 

	Թե մանիշակ ասիմ՝ սարեմեն կոսին,

	Թե ջավայիր ասիմ՝ քարեմեն կոսին,

	Թե վուր լուսին ասիմ՝ տարեմեն կոսին,-

	Արեգակի նըման փարա իս, գո՛զալ:

	 

	Գո՛ւզիմ թե համաշա դըռանըտ գամ ուխտ՝

	Աչքիրըտ կարմիր վարթ, նուր բացարած տուխտ,

	Լիզուտ՝ գըրիչ ունիս, ձեռըտ՝ գուլգազ թուխտ.

	Ծովեմեն դուս էկած զարա իս, գո՛զալ:

	 

	Սիրա սիրմըտ սըրտիս մեչըն ցանեցիր,

	Նազ ու ղամզով, յա՛ր, իմ հոքիս հանեցիր,

	Էս քու Սայաթ-Նովուն դո՛ւն սըպանեցիր.

	Գըլխիտ էկած ղադեն առա յիս գո՛զալ:
"
ՍԱՅԱԹ-ՆՈՎԱ,ՈՒՍՏԻ՞ ԳՈՒ ՔԱՍ,"
	Ուստի՞ գու քաս, ղարիբ բըլբուլ,

	Դու մի՛ լաց լի, յիս իմ լալու.

	Դու վարթ պըտռե, յի՛ս գոզալին,-

	Դու մի՛ լաց լի, յի՛ս իմ լալու:

	 

	Ա՛րի, բըլբուլ, խո՛սի բարըն,

	Օխնըվի քու էկած սարըն.

	Քի վարթն էրից, ինձ իմ յարըն,-

	Դու մի՛ լաց լի, յի՛ս իմ լալու:

	 

	Ման իմ գալի դիդարի հիդ,

	Վունց ղարիբ բըլբուլ խարի հիդ.

	Դու վարթի հիդ, յիս յարի հիդ,-

	Դու մի՛ լաց լի, յի՛ս իմ լալու:

	 

	Սալբուի նըման կանանչ իմ,

	Ե՛կ խոսի՝ ձայնիտ ճանանչ իմ.

	Դու վա՜րթ կանչէ. յիս յա՜ր կանչիմ,

	Դու մի՛ լաց լի, յի՛ս իմ լալու:

	 

	Ղա՛րիբ բըլբուլ՝ ձայնըտ մալում,

	Յիս ու դուն էրվինք մե հալում.

	Սայաթ-Նովեն ասաց՝ զա՛լում,-

	Դու մի՛ լաց լի, յի՛ս իմ լալու:
"
ԿՈՄԻՏԱՍ,ՀԱՅԱՍՏԱՆ,"
	Հայաստա՛ն, երկի՛ր դրախտավայր,

	Դու մարդկայնո ցեղիս օրրան,

	Դու և բնիկ իմ հայրենիք,

	Հայաստա՛ն, Հայաստա՛ն, Հայաստա՛ն:

	 

	Ի վեհ անունդ իմ, ո՛հ հույժ

	Ոգևորի ի նոր խրախույս,

	Եվ անձկայրյաց ի քեզ հուսամ,

	Ի քեզ՝ ի քեզ հույս իմ միայն,

	Հայաստա՛ն, Հայաստա՛ն, Հայաստա՛ն:

	 

	Հայաստա՛ն, անո՛ւն փարելի,

	Ի քեզ հանգիստ Նոյան տապան,

	Եգիտ և քև ապրեցավ Նոյ,

	Հայաստա՛ն, Հայաստա՛ն, Հայաստա՛ն:

	 

	Գետք քաջառաջք ադենբուխ,

	Զհողդ բարի առնեն հուռթի,

	Քև ապրիմ ես, քև միշտ ցնծամ,

	Քև, քև պանծամ փառք իմ միայն:

	Հայաստա՛ն, Հայաստա՛ն, Հայաստա՛ն:

	 

	Հայաստա՛ն, ծնո՛ղ դյուցազանց

	Եվ հրաշալյաց հանդիսարան,

	Քո զեփյուռին քաղցր և շնչյուն,

	Հայաստա՛ն, Հայաստա՛ն, Հայաստա՛ն:

	 

	Հայկ, Արմենակ, Արամ, Տիգրան,

	Տրդատ, Սմբատ, Վարդան, Վահան,

	Զոր շնչեցին և զորացան,

	Զքեզ հիշեմ, զքեզ սիրեմ,

	Զքեզ, զքեզ, սեր իմ միայն.

	Հայաստա՛ն, Հայաստա՛ն, Հայաստա՛ն:
"
ԿՈՄԻՏԱՍ,ԿՌՈՒՆԿ,"
	Կռունկ, ուստի՞ կուգաս, ծառա եմ ձայնիդ,

	Կռունկ, մեր աշխարհեն խապրիկ մի չունի՞ս.

	Մի՛ վազեր, երամիդ շուտով կհասնիս.

	Կռունկ, մեր աշխարհեն խապրիկ մը չունի՞ս։

	 

	Թողել եմ ու եկել մըլքերս ու այգիս,

	Քանի որ ա՜խ կանեմ, կու քաղվի հոգիս,

	Կռունկ, պահ մի կացի՛ր, ձայնիկդ ի հոգիս.

	Կռունկ, մեր աշխարհեն խապրիկ մը չունի՞ս։

	 

	Քեզ բան հարցնողին չես տանիր տալապ.

	Ձայնիկդ անուշ կուգա քան զջրի տոլապ,

	Կռունկ, Պաղտատ իջնուս կամ թե ի Հալապ,

	Կռունկ, մեր աշխարհեն խապրիկ մը չունի՞ս։

	 

	Սրտերնիս կամեցավ, ելանք, գնացինք,

	Այս սուտ աստնվորիս բաներն իմացանք,

	Աղուհացկեր մարդկանց կարոտ մնացինք,

	Կռունկ, մեր աշխարհեն խապրիկ մը չունի՞ս։

	 

	Աշունն է մոտեցեր, գնալու ես թետպիր,

	Երամ ես ժողվեր հազարներ ու բյուր,

	Ինձ պատասխան չտվիր, ելար, գնացիր,

	Կռունկ, մեր աշխարհեն գնա, հեռացի՜ր:
"
ԿՈՄԻՏԱՍ,ԱՆՏՈՒՆԻ,"
	Սիրտս նման է էն փլած տներ,

	Կոտրեր գերաններ, խախտեր է սներ,

	Բուն պիտի դնեն մեջ վայրի հավքեր:

	Երթամ՝ ձի թալեմ էն ելման գետեր,

	Ըլնիմ ձկներու ձագերացն կեր:

	                Ա՜յ, տո լա՛ճ տնավեր:

	 

	Սև ծով մը եմ տեսե, սիպտակն էր բոլոր,

	Ալին կզարներ, չէր խառնի հիրոր:

	Էն ո՞րն է տեսե մեկ ծովն երկթավոր,

	Անտունի սիրտն է պղտոր ու մոլոր:

	Ա՜խ, իսկի մի՛ լնիք սրտիկ սևավոր:

	                Ա՜յ, տո լա՛ճ տնավեր:
"
ԿՈՄԻՏԱՍ,ԴԼԵ ՅԱՄԱՆ,"
	Դլե յաման

	Գյամին էկավ կրակի պես,

	Վա՜յ, դլե յաման,

	Էկավ, հասավ չուր ծովու կես,

	Յաման, յաման:

	 

	Դլե յաման,

	Մեր տուն, ձեր տուն իրար դիմաց,

	Վա՜յ, դլե յաման,

	Մենք սիրեցինք առանց իմաց

	Յաման, յաման:

	 

	Դլե յաման,

	Արև դիպավ Մասիս սարին,

	Վա՜յ, դլե յաման,

	Կարոտ մնացի ես իմ յարին,

	Յաման, յաման:

	 

	Դլե յաման,

	Քամին էկավ երան-երան,

	Վա՜յ, դլե յաման,

	Գյամին հասավ ծովու բերան,

	Յաման, յաման:

	 

	Դլե յաման,

	Քամին էկավ, առավ բերդին,

	Վա՜յ, դլե յաման,

	Քո սեր կաթավ մեջ իմ սրտին,

	Յաման, յաման:
"
ԿՈՄԻՏԱՍ,ԾՈՎԱԿ,"
	(Ձա՛յն տուր, ո՜վ ծովակ)

	 

	Ձա՛յն տուր, ո՜վ ծովակ, ինչո՞ւ լռում ես.

	Ողբակից լինել չկամի՞ս դժբախտիս:

	Շարժեցե՛ք, զեփյո՛ւռ, ալիքը վետ-վետ.

	Խառնեք արտասուքս այս ջրերի հետ:

	 

	Հայաստանի մեջ անցքերին վկա,

	Սկզբից մինչ այժմ, խնդրեմ, ինձ ասա,

	Մի՞ թե միշտ այսպես կմնա Հայաստան

	Փշալից անապատ, երբեմն բուրաստան:

	 

	Մի՞ թե միշտ այդպես ազգը խղճալի,

	Կլինի ծառա օտար իշխանի,

	Մի՞ թե Աստծո աթոռի մոտին

	Անարժան է հայն և հայի որդին:

	 

	Արդյոք գալո՞ւ է մի օր, ժամանակ,

	Տեսնել Մասիսի գլխին մի դրոշակ,

	Եվ ամեն կողմից պանդուխտ հայազգիք

	Դիմել դեպ յուրյանց սիրուն հայրենիք:

	 

	Դժվար այդ, միայն, տեսուչդ վերին,

	Կենդանացրո՛ւ հայության հոգին,

	Ծագի՛ր նոցա դու քո լույս գիտությամբ,

	Որով իբր էակ նոքա բանական

	Կճանաչեն մարդուս կյանքի խորհուրդը,

	Կլինի գործովք տիրոջ փառաբան:
"
ԿՈՄԻՏԱՍ,ԵՐԱԶ,"
	Ես լսեցի մի անուշ ձայն.

	Իմ ծերացած մոր մոտ էր,

	Փայլեց նշույլ, ուրախության,

	Բայց ափսո՜ս, որ երազ էր։

	 

	Կարկաչահոս աղբյուրն այնտեղ

	Թավալում էր մարգարիտ,

	Նա հստակ էր, որպես բյուրեղ,

	Այն երա՜զ էր, ցնորամիտ։

	 

	Եվ մեղեդին տխուր, մայրենի,

	Հիշեց մանկության օրեր,

	Մորս համբյուրն, ես զգացի,

	Ա՜խ, ափսոս, որ երազ էր։

	 

	Կրծքին սեղմեց, կարոտագին,

	Աչքերս սրբեց. շատ թաց էր:

	Բայց արտասուքս, գնում էին...

	Ա՜խ, այդ ինչո՞ւ երազ էր...
"
ԿՈՄԻՏԱՍ,"ԿԱՆՉԵ, ԿՌՈՒՆԿ","
	Կանչե՛, կռո՛ւնկ, կանչե՛, քանի գարուն է,

	Ղարիբներու սիրտը գունդ-գունդ արուն է:

	            Կռո՛ւնկ ջան, կռո՛ւնկ ջան գարուն է,

	            Կռո՛ւնկ ջան, կռո՛ւնկ ջան գարուն է,

	            Ա՜խ, սիրտս արուն է:

	 

	Կանչե՛, կռո՛ւնկ, կանչե՛, քանի արոտ է,

	Աշխարհն է արեգակ, սիրտս կարոտ է:

	            Կռո՛ւնկ ջան, կռո՛ւնկ ջան արոտ է,

	            Կռո՛ւնկ ջան, կռո՛ւնկ ջան արոտ է,

	            Ա՜խ, սիրտս կարոտ է:

	 

	Կանչե՛, կռո՛ւնկ, կանչե՛, քանի արև է,

	Աշնան կերթաս երկիր, յարիս բարևե:

	            Կռո՛ւնկ ջան, կռո՛ւնկ ջան արև է,

	            Կռո՛ւնկ ջան, կռո՛ւնկ ջան արև է,

	            Ա՜խ, սիրտս բարևե:
"
ԿՈՄԻՏԱՍ,ԾԻԾԵՌՆԱԿ,"
	Ծիծեռնա՛կ, ծիծեռնա՛կ,

	Դու գարնան սիրուն թռչնակ,

	Դեպի ո՞ւր, ինձ ասա,

	Թռչում ես այդպես արագ:

	 

	Ա՜խ թռի՛ր, ծիծեռնակ,

	Ծնած տեղս Աշտարակ,

	Անդ շինիր քո բույնը

	Հայրենի կտուրի տակ:

	 

	Անդ հեռու ալևոր

	Հայր ունիմ սգավոր,

	Որ միակ իր որդուն

	Սպասում է օրեօր:

	 

	Երբ տեսնես դու նրան,

	Ինձնից շատ բարև արա,

	Ասա, թող նստի լա

	Իր անբախտ որդու վրա:

	 

	Դու պատմիր, թե ինչպես

	Աստ անտեր ու խեղճ եմ ես,

	Միշտ լալով, ողբալով՝

	Կյանքս մաշվել, եղել է կես:

	 

	Ինձ համար ցերեկը

	Մութ է շրջում արեգը,

	Գիշերը թաց աչքիս

	Քունը մոտ չի գալիս:

	 

	Ասի՛ր, որ չբացված՝

	Թառամեցա միայնացած,

	Ես ծաղիկ գեղեցիկ՝

	Հայերենի հողից զրկված:

	 

	Դե՛հ, սիրո՛ւն ծիծեռնակ,

	Հեռացի՛ր, թռի՛ր արագ

	Դեպ Հայոց երկիրը`

	Ծնած տեղս Աշտարակ:
"
ԿՈՄԻՏԱՍ,ԿԱՔԱՎԻ ԳՈՎՔԸ,"
	Արև բացվեց թուխ ամպերեն,

	Կաքավ թռավ կանաչ սարեն,

	Կանաչ սարեն` սարի ծերեն,

	Բարև բերավ ծաղիկներեն:

	 

	Սիրունի՛կ, սիրունի՛կ,

	Սիրունի՛կ, նախշո՛ւն կաքավիկ:

	 

	Քո բուն հյուսած ծաղիկներով,

	Շուշան, նարգիզ, նունուֆարով:

	Քո տեղ լցված ցող ու շաղով,

	Քնես-կելնես երգ ու տաղով:

	 

	Քո թև փափուկ ու խատուտիկ,

	Պստի կտուց, կարմիր տոտիկ,

	Կարմիր-կարմիր տոտիկներով

	Կշորորաս ճուտիկներով:

	 

	Երբ կկանգնես մամռոտ քարին,

	Տաղեր կասես ծաղիկներին,

	Սարեր, ձորեր զվարթ կանես,

	Դարդի ծովեն սիրտ կհանես:
"
ԿՈՄԻՏԱՍ,"ՔԵԼԵ, ՔԵԼԵ","
	Քելե՛, քելե՛, քելքիդ մեռնեմ,

	Քո գովական խելքիդ մեռնեմ,

	 

	Սիրավոր լորիկ,

	Վիրավոր լորիկ,

	Լորիկ, 

	Սևավոր լորիկ,

	Լորիկ ջան:

	 

	Քելե՛, քելե՛, քողիդ մեռնեմ,

	Քո լուսընկա շողիդ մեռնեմ:

	 

	Քելե՛, քելե՛, բերնիդ մեռնեմ,

	Քո սիրունիկ ձենիդ մեռնեմ:

	 

	Քելե՛, քելե՛, ձենիդ մեռնեմ,

	Քո հուր-կրակ սերիդ մեռնեմ,

	 

	Քելե՛, քելե՛, աչիդ մեռնեմ,

	Քո անուշիկ պաչիդ մեռնեմ:
"
ԿՈՄԻՏԱՍ,ԷՍ ԳԻՇԵՐ ԼՈՒՍՆՅԱԿ ԳԻՇԵՐ,"
	Էս գիշեր լուսնյակ գիշեր,

	Վա՜յ, լե՜, լե՜, լե՜, լե՜,

	Լե՜, լե՜, լե՜, լե՜, լե՜, լե՜,

	Ձյունն եկել գետին նախշել.

	Ո՞վ է տեսել՝ սիրած յարը մոռանա,

	Ով մոռանա, ջուխտ աչքերով կուրանա:

	 

	Թուշդ դեմ արա, պաչեմ,

	Վա՜յ, լե՜, լե՜, լե՜, լե՜,

	Լե՜, լե՜, լե՜, լե՜, լե՜, լե՜,

	Կեռ ունքեր, սիրուն աչեր.

	Ո՞վ է տեսել՝ սիրած յարը մոռանա,

	Ով մոռանա, ջուխտ աչքերով կուրանա:

	 

	Ա՜յ գիշեր, դարձիր արի,

	Վա՜յ, լե՜, լե՜, լե՜, լե՜,

	Լե՜, լե՜, լե՜, լե՜, լե՜, լե՜,

	Հացս թող լինի գարի.

	Ո՞վ է տեսել՝ սիրած յարը մոռանա,

	Ով մոռանա, ջուխտ աչքերով կուրանա:

	 

	Մենակ յարս ինձ համար,

	Վա՜յ, լե՜, լե՜, լե՜, լե՜,

	Լե՜, լե՜, լե՜, լե՜, լե՜, լե՜,

	Սրտով խոսքը կատարի.

	Ո՞վ է տեսել՝ սիրած յարը մոռանա,

	Ով մոռանա, ջուխտ աչքերով կուրանա:
"
ԿՈՄԻՏԱՍ,ՊԱՐ ՆԱՎԱՍՏՅԱՑ,"
	Աշխույժ նավաստին

	Անվեհեր ճակատ`

	Ընդդեմ փոթորկին,

	Երգե անփույթ զըվարթ:

	 

	Լարիթ դըմբըլա լա, լա, հա՛, հա՛, հա՛,

	Լարիթ դըմբըլա լա, լա, հա՛, հա՛, հա՛,

	Լարիթ դըմբըլա լա, լա, հա՛, հա՛, հա՛,

	Լարիթ դըմբըլա լա, լա, հա՛, հա՛, հա՛։

	 

	Կոհակք փրփրադեզ

	Չեն սոսկում վախ մեզ,

	Հողմունք սաստկահար

	Գրգռեն մեզ ի պար:

	 

	Օ՛ն, խըմենք զըվարթ

	Գինին մինչ հատակ,

	Օ՛ն գըրկենք զիրար,

	Պարենք մենք անդադար:

	 

	Զանգակն ուժգնապիրկ

	Կոչե մեզ ի կարգ,

	Վերջ տանք խընդության,

	Քաշենք մենք մեր պարան:
"
ԿՈՄԻՏԱՍ,"ԳԱՑԵՔ, ՏԵՍԵՔ","
	Գացե՛ք, տեսե՛ք, ո՞րն ա կերել զէծ,

	Գացին տեսան գելն ա կերել զէծ,

	Գելն զիծուն, էծն զտկուն, տիկ զարևուն,

	Հալալ է, Կրմո, հալալ է, հալալ է, Ջամո, հալալ է.

	Էս ի՞նչ քյաֆուր դարու հասանք, հալալ է,

	Էս ի՞նչ խտար Կրմո ստացանք, հալալ է:

	Դե գնա՛, կիգամ, դե գնա՛, կիգամ, շուտ կիգամ,

	Կարմիր սոլեր հագնիմ, իգամ, շուտ կիգամ:

	 

	Գացե՛ք, տեսե՛ք, ո՞րն ա կերել զգել,

	Գացի՛ն, տեսան արջն ա կերել զգել,

	Արջն զգիլուն, գելն զիծուն, էծն զտկուն, տիկ զարևուն.

	Հալալ է, Կրմո, հալալ է, հալալ է, Ջամո, հալալ է,

	Էս ի՞նչ քյաֆուր դարու հասանք, հալալ է,

	Էս ի՞նչ խտար Կրմո ստացանք, հալալ է:

	Նազ մի՛ աներ, նազ մի՛ աներ, նազ աղջիկ,

	Մինթանովդ թոզ մի՛ աներ, ջան աղջիկ:

	 

	Նազ կու էնեմ, կու, նազ կու էնեմ, կու,

	Նազ կու էնեմ, նազ կու էնեմ, նազ, տղա,

	Մինթանովս թոզ կու էնեմ, ջան տղա,

	Խորոտիկ, խորոտիկ, խորոտիկ-մորոտիկ իմ յարն է:

	 

	Գացե՛ք, տեսե՛ք, ո՞րն ա կերել զարջ,

	Գացին, տեսան առյուծն ա կերել արջ,

	Առյուծն զարջուն, արջն զգիլուն, գելն զիծուն, էծն զտկուն, տիկ զարևուն.

	Հալալ է, Կրմո, հալալ է, հալալ է, Ջամո, հալալ է,

	Էս ի՞նչ քյաֆուր դարու հասանք, հալալ է,

	Էս ի՞նչ խտար Կրմո ստացանք, հալալ է:

	Ծառը ես եմ, բարը դու ես, Աննա ջան,

	Սրտով սիրած յարս դու ես, Աննա ջան:

	 

	Ծառը դու չես, դու, ծառը դու չես, դու,

	Ծառը դու չես, ծառը դու չես, չար տղա,

	Սրտով սիրած յարս դու չես, ջան տղա:

	Խորոտիկ, խորոտիկ, խորոտիկ-մորոտիկ իմ յարն է,

	Գրիգորն եմ, Գրիգորն եմ, ձեր մահլեցի Գրիգորն եմ:
"
ԿՈՄԻՏԱՍ,ԾԻՐԱՆԻ ԾԱՌ,"
	Ծիրանի ծառ, բար մի՛ տա,

	Վա՜յ,

	Ճղներդ իրար մի՛ տա,

	Վա՜յ,

	Ամեն մեջդ ման գալիս

	Ցավերս իրար մի՛ տա:

	Հա՛, տվե՛ք, ետ տվեք, սարե՛ր, հովն ընկավ,

	Սրտիս խնդում ծովն ընկավ.

	Գնա, էլ ետ չգա էս տարվա տարին, -

	Սև դարդն իմ վզով ընկավ:

	Հո՛վ, հո՛վ, հովն ընկավ, -

	Սրտիս խնդում ծովն ընկավ:

	 

	Մեռա բաղում բանելեն,

	Մի կողմեն ջուր անելեն.

	Ծառերին թուփ չմնաց

	Դարդիս դարման տանելեն:

	 

	Սև ամպը գցել ա հով,

	Մութը տվել ա իմ քով,

	Տեսնում եք ինձ պատել ա

	Էս անիրավ արյուն ծով:

	 

	Նստած տեղիս քար չունիմ,

	Էրված սրտիս ճար չունիմ.

	Ա՛յ անօրեն, փուչ աշխարհ,

	Բաղ ունիմ ու բար չունիմ:
"
ԿՈՄԻՏԱՍ,ԽՆԿԻ ԾԱՌ,"
	Մեր դռանը խնկի ծառ, գյուլում ջան,

	Ձեր դռանը խընկի ծառ, գյուլում ջան,

	Խնկենին ա բերել բար, գյուլում ջան,

	Իմ խորոտիկ, պզտիկ յար, գյուլում ջան:

	 

	Մեր դռանը խնկի ծառ, գյուլում ջան,

	Նախշուն բլբուլ վրեն թառ, գյուլում ջան,

	Երթար ու գար, շորոր տար, գյուլում ջան,

	Սիրուն յարին օրոր տար գյուլում ջան:

	 

	Մեր դռանը խնկի ծառ, գյուլում ջան,

	Մարջան բլբուլ վրեն թառ, գյուլում ջան,

	Գնար ու գար, շվին տար, գյուլում ջան,

	Անուշ յարի թևին տար գյուլում ջան:

	 

	Մեր դռանը խնկի ծառ, գյուլում ջան,

	Ոսկի բլբուլ վրեն թառ, գյուլում ջան,

	Կարմիր խնձոր հաներ, տար, գյուլում ջան,

	Ալվան ծաղիկ տանել տար գյուլում ջան:
"
ԿՈՄԻՏԱՍ,ԹԵԼԼՈ,"
	Գնա, գնա, գալիս եմ,

	Թելլո,

	Ես քո թարգը տալիս չեմ,

	Թելլո,

	Աման, Թելլո, Թելլո ջան,

	Սիրուն Թելլո, Թելլո ջան,

	Թելլո:

	 

	Ես ի՞նչ անեմ. դուն արիր,

	Թելլո,

	Զոռով սավդի տեր արիր,

	Թելլո,

	Աման, Թելլո, Թելլո ջան,

	Սիրուն Թելլո, Թելլո ջան,

	Թելլո:

	 

	Գնանք արտը, չանաք անենք,

	Թելլո,

	Դառնանք տունը, հանաք անենք,

	Թելլո,

	Աման, Թելլո, Թելլո ջան,

	Սիրուն Թելլո, Թելլո ջան,

	Թելլո:
"
ԿՈՄԻՏԱՍ,ՍՈՆԱ ՅԱՐ ,"
	Սո՛նա յա՛ր, Սո՛նա յա՛ր,

	Սո՛նա սիրուն, Սո՛նա յա՜ր:

	 

	Վարդավառը գալիս ա,

	Սո՛նա յար, Սո՛նա յար,

	Ծաղիկը ցնծալիս ա,

	Սո՛նա սիրուն, Սո՛նա յա՜ր,

	Ա՜յ գյուլում կանչող աղջիկ,

	Սո՛նա յար, Սո՛նա յար,

	Ձենդ ծլվլալիս ա,

	Սո՛նա սիրուն, Սո՛նա յա՜ր,

	 

	Կանաչ տեղը բաղում ես,

	Պարի միջին խաղում ես,

	Կաքավի պես ծորալով,

	Տղաներին դաղում ես:

	 

	Սիրուն աղջիկ, նազ ունիս,

	Շահզադայի սազ ունիս,

	Հողեմ շահզադի գլուխ,

	Դու իմ հոգուն հազ ունիս:
"
ԿՈՄԻՏԱՍ,"ՀՈՅ, ՆԱԶԱՆ ԻՄ","
	Հոյ, Նազան իմ, Նազան իմ,

	Ջան, Նազան իմ, Նազան իմ,

	Նազան, դու բարով եկար,

	Կանաչ սարերով եկար,

	Խոր-խոր ձորերով եկար:

	 

	Գարնան սիրուն ծաղիկ ես,

	Հոյ, Նազան իմ, Նազան իմ,

	Ինձ համար աղունակ ես,

	Ջան, Նազան իմ, Նազան իմ,

	Գլխիս վրով պտույտ տուր,

	Հոյ, Նազան, իմ Նազան իմ,

	Նաշխուն թև-թիթեռնիկ ես,

	Ջան, Նազան իմ, Նազան իմ: 

	 

	Յար ջան դու բարով եկար,

	Կանաչ սարերով եկար,

	Խոր-խոր ձորերով եկար:
"
ԿՈՄԻՏԱՍ,ԻՄ ՉԻՆԱՐԻ ՅԱՐԸ,"
	Արև թռվռով ելավ,

	Իմ չինարի յարը,

	Մեր բանը կռվով էլավ,

	Դարդիման յարը.

	Թշնամու հոգին մեռնի,

	Իմ չինարի յարը,

	Իրա չար սրտով էլավ,

	Դարդիման յարը:

	 

	Իմ չինարի յարը,

	Իմ չինարի յարը,

	Իմ չինարի յարը,

	Գովական յարը:

	 

	Ճրագը վառա, վառա,

	Հոր հետ վատամարդ դառա,

	Մեր ու ախպեր թող տվի,

	Ես իմ սիրածին առա:

	 

	Քարափի ծերին կանչի,

	Թող թշնամին ամաչի,

	Արևիդ մեռնեմ, յար ջան,

	Չինարի պես կանաչի:
"
ԿՈՄԻՏԱՍ,ԹԱԳՎՈՐԻ ՄԵՐ,"
	Թագվորի՛ մեր, դո՛ւս արի,

	Տե՛ս, քե ինչեր ենք բերե.

	 

	Թագվորի՛ մեր, դո՛ւս արի,

	- Քե գլուխ դմփող ենք բերե.

	- Քե լվացք անող ենք բերե.

	- Գրդնակ անող ենք բերե.

	- Քե թախտ ավլող ենք բերե.

	- Քե տաշտ մաքրող ենք բերե.

	- Քե հաց թխող ենք բերե.

	- Ծամ լվացող ենք բերե.

	- Կարկատան անող ենք բերե.

	- Սոլոր շտկող ենք բերե.

	- Քե բուրդ գզող ենք բերե.

	- Ճախրակ մանող ենք բերե:
"
ԿՈՄԻՏԱՍ,ՄՈԿԱՑ ՀԱՐՍՆԵՐ,"
	Եկան, եկան Մոկաց հարսներ,

	Հարալո, ջարալո,

	Հարկող եկան, բարվոր գացին,

	Հարալո, ջարալո:

	 

	Մեր բաղը վարդ ա,

	Ձեր բաղը հարթ ա,

	Ես քեզ չեմ առնի,

	Իմ սիրու սավդա:

	 

	Մեր բաղը ծառ ա,

	Ձեր բաղը քար ա,

	Ես քեզ չեմ առնի,

	Իմ ախպոր ծառա:

	 

	Իմ չինար յարին,

	Իմ չինար յարին,

	Ո՞վ ա բան ասել,

	Գովական յարին:

	 

	Եկան, եկան Մոկաց հարսներ,

	Հարալո, ջարալո...
"
ԿՈՄԻՏԱՍ,ՎԱՅ ԳԻԴԻ ԲԼԲՈՒԼՍ,"
	Մի՛ գնա, մի՛ գնա, քեզ բան հարցնեմ,

	Վա՜յ գիդի բլբուլս,

	Սիրուհուցս լուր տուր, լուր բեր, լուսաբեր,

	Վա՜յ գիդի բլբուլս,

	Սարերի գյուլս:

	 

	Գիշեր-ցերեկ չի հեռանում մտքիցս,

	Վա՜յ գիդի բլբուլս,

	Կանչում եմ, յար, արի՛, յարս չի գալիս,

	Վա՜յ գիդի բլբուլս,

	Սարերի գյուլս:

	 

	Սիրտս կրակ ընկավ, կէրվեմ, կվառվեմ,

	Վա՜յ գիդի բլբուլս,

	Ջրի պես ծարավ եմ,ճամփին կնայեմ,

	Վա՜յ գիդի բլբուլս,

	Սարերի գյուլս:
"
ԿՈՄԻՏԱՍ,ԱԼԱԳՅՈԶ ԱՉԵՐԴ,"
	Ալագյոզ աչերդ,

	Կամար ունքերդ,

	Ուզում եմ հեռանալ,

	Չի թողնում սերդ:

	 

	Ադե՛ ջան ջուրն ընկնեմ,

	Մայրիկ ջան ծովն ընկնեմ

	Շեկ յարի դարդիցը:

	 

	Ես քեզ սիրեցի,

	Որ ինձ յար ըլնիս,

	Էրված-վառված սրտիս,

	Դեղ ու ճար ըլնիս:

	 

	Ես քեզ ի՞նչ արեցի,

	Ինձնից հեռացար,

	Քո մեկ ու ճար յարին

	Ո՞նց շուտ մոռացար:

	 

	Ալագյոզ աչերդ,

	Կամար ունքերդ,

	Ուզում եմ հեռանալ,

	Չի թողնում սերդ:
"
ԿՈՄԻՏԱՍ,ԱԼ ԱՅԼՈՒՂ,"
	Աղջիկ.

	Ալ այլուղս կորավ ձեր դուռ, 

	Փոթոթել է սիրտս մրմուռ,

	Բախտը ինձի գցեց էս կուռ,

	Ջանո՛ ջան,

	Սիրո՛ւն տղա, տո՛ւր այլուղս:

	 

	Տղա.

	Ալ այլուղդ ես չգտա,

	Երդվում եմ, Աստված վկա.

	Ով գտել է, թող բերի տա,

	Ջանո՛ ջան,

	Սիրո՛ւն աղջիկ, քո այլուղդ:

	 

	Աղջիկ.

	Այլուղս յարի բաշխած էր,

	Ալ աբըրշումով նախշած էր,

	Պատկերս վրեն քաշած էր,

	Ջանո՛ ջան,

	Սիրո՛ւն տղա, տո՛ւր այլուղս:

	 

	Տղա.

	Ջահել-ջիվան` սարերն ընկա,

	Ցավոտ սրտիս ճար չգտա,

	Քո սերն ինձի հոգի կուտա,

	Ջանո՛ ջան,

	Թող ինձ մնա ալ այլուղդ:

	 

	Աղջիկ.

	Ա՜խ, ի՞նչ ասեմ ես իմ մորս,

	Կամ ի՞նչ պատմեմ ազիզ հորս,

	Խաբար կուտան մեծ ախպորս,

	Ջանո՛ ջան,

	Տղա՛, տղա՛, տո՛ւր այլուղս:

	 

	Տղա.

	Սևո՛ւկ աղջիկ, սիպտակ հագիր,

	Ա՛ռ այլուղդ, վերքս կապի՛ր,

	Սիրուդ գերի` ինձ մի՛ տանջիր,

	Ջանո՛ ջան,

	Էրված աղջիկ, առ այլուղդ:
"
ԿՈՄԻՏԱՍ,"ԼՈՒՍՆՅԱԿԸ ՑՈԼԱՑ, ԳՆԱՑ","
	Լուսնյակը ցոլաց, գնաց,

	Վա՜յ, լե՜, լե՜, լե՜,

	Ջա՜ն, լե՜, լե՜, լե՜,

	Վա՜յ, լե՜, լե՜.

	Դեմ առավ ամպին, մնաց,

	Ո՞վ էր տեսել՝ սիրած յարը մոռանա,

	Ով մոռանա, ջուխտ աչքերով կուրանա:

	Սրտով սիրած անուշ յարս

	Ինձ թողեց, հեռու գնաց:

	 

	Ձեր բաղի դուռը բաց ա,

	Ոտներդ շաղով թաց ա,

	Յարիցդ հեռացել ես,

	Աչքերդ լիքը լաց ա:

	 

	Արտս ցորեն ցանեցի,

	Դարդս հետը թաղեցի,

	Հազար ու մեկ աղոթքներ

	Ցանած վախտը շարեցի:

	 

	Վարդը գցի, ձեռքով բռնեմ,

	Յարալու սրտիդ մեռնեմ,

	Քյոշկիցը մի դուրս արի,

	Բալքի հավասս առնեմ:
"
ԿՈՄԻՏԱՍ,"ԿԱՅՆԵԼ ԵՄ, ԳԱԼ ՉԵՄ ԿԱՐՈՂ","
	Կայնել եմ, գալ չեմ կարող,

	Լցվել եմ լալ չեմ կարող,

	Քանի որ գնացել ես,

	յար ջան,

	Անունդ տալ չեմ կարող:

	 

	Աչքերս ճամփիդ մնաց,

	Խելքս ինձանից գնաց.

	Քո սիրուն, իմ գլխի տեր

	յար ջան,

	Յոթն օր մնացի քնած:

	 

	Լալվարա ջուրը սառն ա,

	Օտարությունը դառն ա.

	Տունդ դարձիր, իմ ախպեր

	յար ջան,

	Բոլորքս պստիկ գառն ա:
"
ԿՈՄԻՏԱՍ,ԱՆՁՐԵՎՆ ԵԿԱՎ,"
	Անձրևն եկավ շաղալեն,

	Ուռ ու տերև դողալեն.

	Վա՜յ, լե՛, լե՛, լե՛, լե՛,

	Լե՛, լե՛, լե՛, լե՛, լե՛, լե՛, լե՛, լե՛,

	Հրես եկավ իմ ախպեր,

	Ալ ձին տակին խաղալեն:

	Վա՜յ, լօ՛, լօ՛, լօ՛, լօ՛,

	Լօ՛, լօ՛, լօ՛, լօ՛, լօ՛, լօ՛, լօ՛, ջա՜ն...

	 

	Խալիչեքը փռել եմ,

	Նախշուն բարձեր շարել եմ,

	Թառլան ջան, քեզ՝ ուտելու

	Սեր, կարագ հազըրել եմ:

	 

	Տապկած հավի ճուտ բերեմ,

	Ոչխարի մածուն բերեմ,

	Որ գիտենաս անո՛ւշ ջան,

	Թե քեզ սրտով կսիրեմ:

	 

	Ղուշ մի՛ դառնա թևավոր,

	Դու խա՛ղ կանչե ձևավոր...

	Յարաբ կըլնի՞ էն օրը,

	Որ գաս մեր տուն թագավոր:
"
ԿՈՄԻՏԱՍ,"ԳՆԱ, ԳՆԱ","
	Գնա, գնա, ոտիդ եմ,

	Հա՛, հա՛, հա՛, հա՛, հա՛, հա՛, հա՛, հա՛,

	Սարին, օ՜, յա՜ր ջան,

	Յարին, օ՜, յա՜ր ջան,

	Կարմիր խնձոր գոտիդ եմ,

	Հա՛,

	Յարին, օ՜, յա՜ր ջան,

	Սարին, օ՜, յա՜ր ջան,

	Դու ինձ մենակ չես թողնի,

	Հա՛, հա՛, հա՛, հա՛, հա՛, հա՛, հա՛, հա՛,

	Սարին, օ՜, յա՜ր ջան,

	Յարին, օ՜, յա՜ր ջան,

	Ու որ երթաս, մոտիդ եմ,

	Հա՛,

	Յարին, օ՜, յա՜ր ջան,

	Սարին, օ՜, յա՜ր ջան:

	 

	Ապարանը քարոտ ա,

	Քարի տակն արոտ ա,

	Ուղիղ յոթը տարի ա,

	Քիրն ախպորը կարոտ ա:

	 

	Յար եմ գտել՝ յարի պես,

	Ընկուզենի ծառի պես,

	Ուր որ երթա, կայնել եմ

	Էն մեր սիրուն սարի պես:
"
ԿՈՄԻՏԱՍ,ՀՈՎ ԼԻՆԻ,"
	Հո՛վ, հո՛վ, հո՛վ լինի,

	Յարիս տունը ծո՛վ լինի.

	Թո՛ղ , թո՛ղ, թո՛ղ լինի,

	Յարս քամարով լինի:

	 

	Դե՛, թռե՛ք, թռե՛ք, հողը հանենք

	Մեր թշնամու դողը հանենք:

	 

	Ծաղիկ ես ծաղկանց միջին,

	Հո՛վ, հո՛վ, հո՛վ լինի,

	Մի հատ ես աղջկանց միջին,

	Յարիս տունը ծո՛վ լինի.

	Յա՜ր ինձ պարզերես արա,

	Թո՛ղ , թո՛ղ, թո՛ղ լինի,

	Իմ ընկեր մարդկանց միջին,

	Յարս քամարով լինի:

	 

	Դե՛, թռե՛ք, թռե՛ք, հողը հանենք

	Մեր թշնամու դողը հանենք:

	 

	Իրար հետ բաղը գնանք,

	Ուտենք, խմենք, լիանանք

	Թշնամու աչքը հանենք,

	Մեր Աստծուց գոհանանք:
"
ԿՈՄԻՏԱՍ,ՀՈՎ ԱՐԵՔ,"
	Հո՛վ արեք, սարե՛ր ջան, հո՛վ արեք,

	Իմ դարդին դարմա՛ն արեք:

	Սարերը հով չեն անում,

	Իմ դարդին դարման անում:

	 

	Ամպե՛ր, ամպե՛ր, մի քիչ զո՛վ արեք,

	Վարար անձրև՛ թափեք, ծո՛վ արեք.

	Գեշ մարդու օր-արևը

	Սև հողի տակով արեք:

	 

	Հո՛վ արեք, ամպե՛ր ջան, հո՛վ արեք,

	Իմ դարդին դարմա՛ն արեք:

	Ամպերը հով չեն անում,

	Իմ դարդին դարման անում:

	 

	Սարե՛ր, ձորե՛ր, դաշտե՛ր ու ջրե՛ր,

	Մարմանդ-մարմանդ վազո՛ղ աղբյուրներ,

	Մի վե՛ր կացեք, իմացեք,

	Տեսեք իմ սրտի ցավեր:
"
ԿՈՄԻՏԱՍ,ՇՈՂԵՐ ՋԱՆ,"
	Ամպել ա, ձուն չի՛ գալի,

	Շողե՜ր ջան,

	Սարիցը տուն չի՛ գալի,

	Շողե՜ր ջան,

	Դու շորորա՛, դուն օրորա՛

	Շողե՜ր ջան,

	Ամպի տակին ձուն կերևա,

	Շողե՜ր ջան:

	 

	Սիրտս կըրակով լըցված,

	Շողե՜ր ջան,

	Աչքիս քուն չի գալի,

	Շողե՜ր ջան,

	Դու շորորա՛, դուն օրորա՛

	Շողե՜ր ջան,

	Ամպի տակին ձուն կերևա,

	Շողե՜ր ջան:

	 

	Հուրք ա թափում վերիցը,

	Ես վառա քո սերիցը,

	Վարդավառին ինձ համար

	Ձուն բեր դու սարերիցը:

	 

	Սարի գլխին ձուն եկավ,

	Շողե՜ր ջան,

	Շեկլիկ յարըդ տուն եկավ,

	Շողե՜ր ջան,

	Ուն կերևա, ձուն կերևա,

	Շողե՜ր ջան,

	Բերդի տակին տուն կերևա,

	Շողե՜ր ջան:

	 

	Դեռ մուրազիս չըհասած,

	Շողե՜ր ջան,

	Վըրես խորունկ քուն եկավ,

	Շողե՜ր ջան,

	Ուն կերևա, ձուն կերևա,

	Շողե՜ր ջան,

	Բերդի տակին տուն կերևա,

	Շողե՜ր ջան:

	 

	Աշունն եկավ սարիցը,

	Տերև թափեց ծառիցը.

	Շողոն դարդով լըցվել ա,

	Հեռացել ա յարիցը:
"
ԿՈՄԻՏԱՍ,ՉԻՆԱՐ ԵՍ,"
	Չինար ես, կեռանա՛լ մի,

	Յա՜ր, յա՜ր, յա՜ր,

	Մեր դըռնեն հեռանա՛լ մի,

	Յա՜ր, յա՜ր, յա՜ր,

	Յա՜ր, նա նա՜յ, նա՜յ, նա՜յ, նա՜յ, նա՜յ,

	Նա՜յ նա՜յ, նա՜յ, նա՜յ, նա՜յ:

	Յա՜ր, քո Աստված կսիրես,

	Յա՜ր, յա՜ր, յա՜ր:

	Հեռու ես, մոռանա՛լ մի:

	Յա՜ր, յա՜ր, յա՜ր,

	Յա՜ր, նա նա՜յ, նա՜յ, նա՜յ, նա՜յ, նա՜յ,

	Նա՜յ նա՜յ, նա՜յ, նա՜յ, նա՜յ:

	 

	Ձեր բաղի դուռը բաց ա,

	Ոտներըս շաղով թաց ա.

	Ինձանից հերացել ես,

	Աչքերըս լիքը լաց ա:

	 

	Էս գիշեր երազ տեսա,

	Հերկերըս վարած տեսա,

	Ամոթ քեզի, ա՛յ տըղա,

	Քո յարը տարած տեսա:
"
ԿՈՄԻՏԱՍ,ԿՈՒԺՆ ԱՌԱ,"
	Կուժն առա, ելա սարը,

	Չգտա ֆիդան յարը:

	Ֆիդան յարը ինձ տվեք,

	Չքաշեմ ահ ու զարը:

	 

	Մեծ սարի հովին մեռնեմ,

	Շեկ տղի բոյին մեռնեմ,

	Մի տարի ա չեմ տեսել,

	Տեսնողի աչքին մեռնեմ:

	 

	Բլբուլը դարի վրա,

	Խնձորի սարի վրա.

	Սիրած սիրածի տային,

	Չոր գետնին՝ քարի վրա:
"
ԿՈՄԻՏԱՍ,ԻՆՉՈ՞Ւ ԲԻՆԳՅՈԼԸ ՄՏԱՐ,"
	Ինչո՞ւ Բինգյոլը մտար,

	Բաղի բյուլբյուլը գտալ.

	Ինչո՞ւ Կարոյին առար,

	Անտեր ու գերի դառար:

	Տըլե՛, Մկոն, տե՛,

	Ափոն թխկոնտե՛.

	Թխկո՛ն, թխկո՛ն, թխկո՛ն, տե՛,

	Ափոն կոնտե, թխկոնտե:

	 

	Սուսան սյումբյուլ,

	Բաղի բյուլբյուլ:

	 

	Ինչո՞ւ Բինգյոլը մտար,

	Բաղի բյուլբյուլը գտալ:
"
ԿՈՄԻՏԱՍ,"ՋԱՆ, ՅԱՐՈ ՋԱՆ","
	Վարդ եմ քաղել շաղերով,

	Ջա՛ն, յարո ջան,

	Վեր եմ դրել մաղերով,

	Ջա՛ն, յարո ջան,

	Տեսնեմ յարս գալիս ա

	Ջա՛ն, յարո ջան,

	Առաջ գնամ տաղերով:

	 

	Ջա՛ն, յարո ջան,

	Ջա՛ն, Մարո ջան,

	Ես սիրել եմ,

	Ես կառնեմ:

	 

	Մազեր ունի ծիրանի,

	Քամին տա թել-թել անի,

	Իմ յարը սարում-ձորում՝

	Իմ քունը ո՞նց կտանի:

	 

	Հրեն յարս գալիս ա,

	Լուսն երեսին տալիս ա,

	Գնամ, վզովն ընկնեմ,

	Աչքս խնդից լալիս ա:
"
ԿՈՄԻՏԱՍ,ԳԱՐՈՒՆ Ա,"
	Գարուն ա, ձուն ա արել

	Վա՜յ, լե, լե, վայ, լե, լե,

	Վայ, լե, լե, լե, լե,

	Իմ յարն ինձնիցա սառել,

	Ա՜խ, չորնա, վա՜խ, ա՛յ յար,

	Չար մարդու լեզուն:

	 

	Քամին փչումա պաղ-պաղ,

	Լերթ ու թոքս անում ա դաղ:

	 

	Յար, ինձ բեմուրադ արիր,

	Սերդ ինձնե զատ արիր:
"
ԿՈՄԻՏԱՍ,ԵՍ ՍԱՐԵՆ ԿՈՒԳԱՅԻ,"
	Ես սարեն կուգայի,

	Դուն դուռը բացիր,

	Ձեռդ ծոցդ տարար,

	Ա՛խ, արիր, լացիր:

	 

	Վա՛յ, վա՛յ, վա՛յ, վառվում եմ,

	Վա՛յ, վա՛յ, վա՛յ, հալվում եմ,

	Հալվում, վառվում եմ: 

	 

	Ես մի պինդ պաղ էի,

	Դու՝ մրմուռ լացիր,

	Քո հրեղեն արցունքով

	Ինձի հալեցիր:

	 

	Ես մի չոր ծառ էի,

	Դու՝ գարնան արև,

	Քո սիրով ծաղկեցավ

	Իմ ճյուղն ու տերև:

	 

	Թե ինձ չէիր առնի,

	Ինչո՞ւ սիրեցիր,

	Մի բուռ կրակ եղար,

	Սիրտս էրեցիր:
"
ԿՈՄԻՏԱՍ,ԱԼԱԳՅԱԶ,"
	Ալագյազ բարձր սարին,

	Ձյուն ա կիտվել կատարին.

	Սարի՛ ճամփեք, բա՛ց ելեք,

	Երթամ, հասնեմ իմ յարին:

	 

	Օ յա՜ր, օ յա՜ր,

	Ա՜յ սարեր, ա՜յ սարեր,

	Վա՜յ արևոտ սարեր,

	Կանաչ արոտ սարեր.

	Օ յա՜ր, օ յա՜ր,

	Օ՜յ, օ՜յ, օ՜յ,

	Օ՜յ, օ՜յ, օ՜յ: 

	 

	Ա՜խ, իմ ճամփեն քարոտ ա,

	Սիրտս էրված, յարոտ ա,

	Ղարիբի օրն ըլնի սև,

	Ազիզ յարի կարոտ ա:

	 

	Յարիս տեսա. լալիս էր,

	Լալիս, գլխին տալիս էր,

	Ճամփա՛ տվեք, ա՛յ սարեր,

	Ձեռով արի, գալիս էր:

	 

	Էն ի՞նչ ղուշ ա էն քարին,

	Սիրտս կաթում ա արին,

	Ա՛յ իմ թառլան, թև՛ տուր ինձ,

	Թռչեմ, հասնեմ իմ յարին:
"
ԿՈՄԻՏԱՍ,ԵՐԿԻՆՔՆ ԱՄՊԵԼ Է,"
	Երկինքըն ամպել է,

	Ի՜նչ անուշ թոն է.

	Գամ դըռնեն անցնեմ՝

	Հոգյակըս հոն է:

	 

	Երկինքըն ամպել է,

	Գետինը թաց է.

	Յարըս քնել է,

	Երեսը բաց է:

	 

	Երկինքըն ամպել է,

	Ի՜նչ անուշ երակ.

	Սըրտիս մեջ լըցավ,

	Մի բուռ կըրակ:

	 

	Երկինքըն ամպել է,

	Գետին շաղերով.

	Ես քեզ սիրել եմ,

	Անուշ խաղերով:

	 

	Երկինքըն ամպել է,

	Գետինը մութ է.

	Ես քեզ ուզել եմ,

	Թող ասեն՝ սուտ է:

	 

	Շորո՜ր դու, շեկլի՛կ յար.

	Տեսնեմ՝ դու ումն ես.

	Իրավ եմ ասում՝

	Դու իմ սըրտումն ես:
"
ԿՈՄԻՏԱՍ,"Ա՛Յ ԱՂՋԻԿ, ԾԱՄՈ՜Վ ԱՂՋԻԿ","
	Ա՛յ աղջիկ, ծամով աղջիկ,

	Վա՜յ, ծամով աղջիկ,

	Շաքարից համով աղջիկ.

	Ընջավոր, փնջավոր, ա՛յ ծամով աղջիկ,

	Կարճըլիկ, կուրճուլիկ, վա՜յ, համով աղջիկ: 

	 

	Ունքերդ խելքս տարան,

	Վա՜յ, խելքս տարան,

	Թուխ աչքերդ ծով, աղջիկ.

	Ընջավոր, փնջավոր, ա՛յ ծամով աղջիկ,

	Կարճըլիկ, կուրճուլիկ, վա՜յ, համով աղջիկ: 

	 

	Կապել ես քիրման գոտին,

	Վա՜յ, քիրման գոտին,

	Մարդ չես թողնում քեզ մոտիկ.

	Ընջավոր, փնջավոր, ա՛յ ծամով աղջիկ,

	Կարճըլիկ, կուրճուլիկ, վա՜յ, համով աղջիկ:
"
ԿՈՄԻՏԱՍ,ԱՐՈՐՆ ՈՒ ՏԱՏՐԱԿԸ,"
	Արորն ասաց տատրակ հավքուն.

	«Ինչո՞ւ կուլաս կուց-կուց արուն,

	Երթա լցվի բարակ առուն»,

	Տատրակն ասաց արոր հավքուն.

	«Գընաց գարուն, եկավ աշուն,

	Կըտրավ ջըրիկ աղբյուրներուն,

	Կըտրավ խոտիկ ծաղիկներուն,

	Կըտրավ ձենիկ կաքավներուն:

	Էնքան պիտի լամ երերուն,

	Արուն կաթե իմ աչքերուն,

	Ես ի՞նչ անեմ իմ ձագերուն»:

	 

	Ասաց. «Դու մի լա էս աշուն,

	Չէ՞, վաղ կուգա բարի գարուն,

	Լույս կըբացվի վեր աշխարհուն,

	Դուռ կըբացվի խեղճիկներուն,

	Ես քեզ կառնեմ իմ թևքերուն,

	Թըռնեմ բանձրիկ վեր սարերուն,

	Բուն կըդնեմ մեջ քարերուն,

	Տուն կը շինեմ մեջ գազերուն,

	Երթիկ բանամ դեմ հով քամուն,

	Թոնիր թաղեմ մեջ այրերուն,

	Ծուխ կը հանեմ հետ ամպերուն,

	Մեր ցավ կըտանք հարավ քամուն»:

	 

	Գընաց աշուն, եկավ գարուն,

	Կաթեր ջըրիկ աղբյուրներուն,

	Կերթար լըցվեր բարակ առուն:

	Աղբըրանցարուն մեջ քարերուն,

	Դեղին սուսուն վեր սարերուն,

	Փունջ մանուշակ մեջ ձորերուն,

	Կանաչ-կարմիր, գույն-գույն ծաղկունք,

	Դաշտերն ամեն էրունք թըռչունք,

	Ձենիկ կուգա գառնիկ մաքուն,

	Մեր ապրելիք վեր երկընքուն:
"
ԿՈՄԻՏԱՍ,ՆՈՐ ԳԱՐՈՒՆ,"
	Քեզ սպասող չմնաց,

	Ո՞ւր ես գալի, ա՜յ գարուն,

	Գովքդ ասող չմնաց,

	Զուր ես գալի, ա՛յ գարուն:

	 

	Սև-մութ պատեց աշխարհին,

	Սար ու ձոր դառան արին,

	Մեզ վայ բերեց էս տարին,

	Ո՞ւր ես գալի, ա՛յ գարուն:

	 

	Բլբուլը գա, թող ձեն տա,

	Էլ ո՞վ պիտի քեզ խնդա,

	Էլ ո՞ր սիրտը կթնդա,

	Զուր ես գալի, ա՛յ գարուն:

	 

	Բլբուլն եկավ, վարդ չունի,

	Ծաղկոցը կա, զարդ չունի,

	Էլ ո՞վ ա, որ դարդ չունի.

	Ո՞ւր ես գալի, ա՛յ գարուն:

	 

	Դու ետ բերիր հավքերուն,

	Ո՞նց տեր ըլնեն բներուն.

	Սաղ տեղ չկա մեր երկրին,

	Զուր ես գալի, ա՛յ գարուն:

	 

	Աշուղի բերանը փակ,

	Սազ-քյամանչեն փակի տակ,

	Սիրտնա էրվում անկրակ.

	Ո՞ւր ես գալի, ա՛յ գարուն:

	 

	Քեզ սպասող չմնաց,

	Զուր ես գալի, ա՛յ գարուն,

	Գովքդ ասող չմնաց,

	Ո՞ւր ես գալի, ա՛յ գարուն:
"
ԿՈՄԻՏԱՍ,ՄՈԿԱՑ ՄԻՐԶԱ,"
	Օրն էր ուրբաթ, 

	        Լուս ի շաբաթ,

	Գյաշտ էրիր ենք Մալաքյավեն.

	Թղթիկ մը եկավ Ջզիրու քաղքեն,

	Առան, բերին Մալաքյավեն,

	Տվին ի ձեռ Մոկաց Միրզեն:

	        Հազար ափսո՜ս Մոկաց Միրզեն:

	 

	        Առեց կարդաց,

	Քաղցրիկ լեզվին էրավ Մազգեն,

	Շլեց աչքեր, կախեց չաներ,

	Քաղավ գույն կարմիր երեսեն:

	        Հազար ափսո՜ս Մոկաց Միրզեն:

	 

	        Կանչեց ասաց

	        Յուր մշակին

	-Դո՛ւս քաշի Բոզ-Բեդավին,

	Վրա դրեք թամք սադաֆին

	Սաֆար կերթամ չուր Ջզիրեն:

	        Հազար ափսո՜ս Մոկաց Միրզեն:
"
ԿՈՄԻՏԱՍ,ԱԼԱԳՅԱԶ ՍԱՐՆ ԱՄՊԵԼ Ա,"
	Ալագյազ սարն ամպել ա,

	        Վա՛յ, լե՛, լե՛, լե՛, լե՛, լե՛, լե՛, լե՛,

	Աղբերն իր ձին թամբել ա:

	        Իմ մայրիկ ջան, իմ մայրիկ ջան:

	Աղբերն իր ձին թամբել ա,

	Յարոջ դռնեն անցել ա:

	 

	Յարոջ դռնեն անցել ա,

	Ելե դաշտը՝ խաղցել ա:

	 

	Ելե դաշտը՝ խաղցել ա,

	Անձրև եկե, թրջել ա:

	 

	Անձրև եկե, թրջել ա,

	Արև զարկե՝ չորցել ա:

	 

	Արև զարկե՝ չորցել ա,

	Քան կարմիր վարդ բացվել ա:
"
ԿՈՄԻՏԱՍ,ՀԱՎԱՐ ԶՈՒԼՈ,"
	Արևն ելավ կամար, կամար,

	Զուլոն կապեց ոսկե քամար,

	Ես կմեռնեմ քեզի համար.

	 

	        Հավա՜ր, Զուլո, մադա՜թ Զուլո,

	        Բացվիր, բացվիր, բացվիր,

	        Բացվիր, իմ վարդ Զուլո: 

	 

	Արևն ընկավ ամուր բերդին,

	Քո սերն ընկավ մեջ իմ սրտին,

	Ես քեզ սիրեմ, թող ինձ քերթին.

	 

	Դու դաշտ կուգաս հուլա-հուլա,

	Կնմանիս բամբկի քուլա,

	Աչքս տեսավ, սիրտս կուլա.
"
ԿՈՄԻՏԱՍ,Ա՜Խ ՄԱՐԱԼ ՋԱՆ,"
	Ա՛խ մարա՛լ ջան,

	Կոկոնս թոռմած մնաց,

	        Ջա՜ն, գյարա՜լ ջան,

	Սիրտս կրակած մնաց.

	        Ա՜խ, մարա՛լ ջան,

	Ի՞նչ անեմ իմ ապրելը,

	        Ջա՜ն, գյարա՜լ ջան,

	Իմ աչքերը թաց մնաց:

	 

	Կամար ունքդ գովեցիր,

	Սիրել էիր՝ ատեցիր,

	Ինձ պես ուժով կտրիճին

	Դու անդանակ մորթեցիր:

	 

	Ջահել եմ, ընկեր չունեմ,

	Ընկել եմ ես, տեր չունեմ,

	Ո՛չ վատ ասեք, ո՛չ էլ լավ.

	Հարստության սեր չունեմ:
"
ԿՈՄԻՏԱՍ,ԷՐՎՈՒՄ ԵՄ,"
	Էրվում եմ, էրվում,

	Կարմիր քարը տաշած ա,

	Էրվում եմ, էրվում,

	Բոյս վրեն քաշածա:

	        Էրվում եմ, էրվում,

	Ի՞նչ անեմ, որ քաշած ա,

	        Էրվում եմ, էրվում,

	Սիրտս հալած մաշածա:
"
ԿՈՄԻՏԱՍ,ԷՍ ԱՌՈՒՆ,"
	Էս առուն ջուր է գալի,

	Մի տեսեք, ո՞ւր է գալի.

	Գալիս է, գալիս է, սեր անե:

	Քենին մահանա արել,

	Իր յարին հյուր է գալի.

	Գալիս է, գալիս է, սեր անե:

	 

	Վարդ եմ քաղել մաղերով,

	Վեր եմ դրել շաղերով.

	Գալիս է, գալիս է, սեր անե:

	Արի՛, իմ սիրական յար,

	Առաջ գամ քեզ տաղերով.

	Գալիս է, գալիս է, սեր անե:

	 

	Տանս տակին կա նռնի,

	Ես բարձ բերեմ, դու կռնի.

	Գալիս է, գալիս է, սեր անե:

	Ես, դու մի բաղում պիտենք,

	Դու՝ չինարի, ես՝ նռնի.

	Գալիս է, գալիս է, սեր անե:
"
ԿՈՄԻՏԱՍ,ԵՍ ՔԵԶ ՏԵՍԱ,"
	Ես քեզ տեսա,

	Սիրտս էլավ ցիր ու ցան.

	Յար, արի, յար, արի,

	 

	        Ա՜խ, արի, արի,

	        Վա՜խ, արի, արի,

	        Ես քեզ ինչ արի: 

	 

	Լուսնակ գիշեր,

	Սիրտս կուլա քեզ համար.

	Յար, արի, յար, արի,

	 

	Գիշեր-ցերեկ

	Մտածում եմ քեզ համար,

	Յար, արի, յար, արի,

	 

	Սարից իջա,

	Յարս դռան կանգնած էր,

	Յար, արի, յար, արի
"
ԿՈՄԻՏԱՍ,"ՁԻԳ ՏՈՒ, ՔԱՇԻ","
	Ձիգ տու, քաշի՛, ա՜յ եզը,

	        Արա հո՜, հո՜, ա՛րա հո՜,

	Լուծդ մաշի, ա՜յ եզը,

	        Արա հո՜, հո՜, ա՛րա հո՜,

	Աստված պահե քո տերը,

	        Արա հո՜, հո՜, ա՛րա հո՜,

	Մինն էլ տաշի, ա՜յ եզը,

	        Արա հո՜, հո՜, ա՛րա հո՜,

	                Ա՛րա հո՜, ա՜րա հո՜,

	 

	Մեր գութանը օդած ա,

	Եզանց ուսը նոթած ա,

	Վարե՛ վարը, ա՜յ գութան,

	Հազիվ խոփը զոդած ա:

	 

	Շողքն ընկավ ծմակին,

	Աստված կտա մշակին,

	Սուր գութանը ծիր գնաց,

	Տեր մշակը քամակին:

	 

	Սերմե՛, սերմե՛, ա՜յ մշակ,

	Սուրբ ա, սուրբ ա քու փեշակ,

	Մինը հազար տուր Աստված,

	Քեզ ձեն կտան տեր մշակ:
"
ԿՈՄԻՏԱՍ,ԳՆԱՑ ՁՄԵՌՆ,"
	Գնաց ձմեռն, եկավ գարուն,

	Հալեց ձնիկ վեր սարերուն,

	Երթար, լցվեր բարակ առուն.

	 

	        Վա՜յ, լե՛, լե՛, լե՛, ջա՜ն, լե՛, լե՛, լե՛,

	        Ջա՜Ն, լե՛, լե՛, լե՛, վա՜յ, լե՛, լե՛, լե՛:

	 

	Աղբրանց-առուն մեջ սարերուն,

	Դեղին սուսան վեր սարերուն,

	Փունջ մանուշակ մեջ ձորերուն.

	 

	Կանաչ-կարմիր գույն-գույն ծաղկունք,

	Դաշտեր ամեն էրունք, թռչունք,

	Ձենիկ կուգա գառնիկ մաքուն.
"
ԿՈՄԻՏԱՍ,ՎԱՐԴՆ Ի ԲԱՑՎԵ,"
	Վարդն ի բացվե Վանա քյաղքի Էգեստար,

	Աստված սիրես, մեկ օրոխկի, տյու ձիկ տար,

	Քյա՛ նազերով, քյա՛ խորոտիկ, վի՞րն ես տյու,

	Աշխարհ գիտի, ալամ գիտի, իմն ես տյու:

	 

	Վարդն ի բացվե առավըտման խավ խուսոց,

	Իմ յար բախչեն կայնի երկու ձեռն ի ծոց,

	Քյա՛ նազերով, քյա՛ խորոտիկ, վի՞րն ես տյու,

	Աշխարհ գիտի, ալամ գիտի, իմն ես տյու:

	 

	Վարդն ի բացվե առավըտման շաղերով,

	Իմ յար բախչեն վարդ կքյաղի մաղերով,

	Քյա՛ նազերով, քյա՛ խորոտիկ, վի՞րն ես տյու,

	Աշխարհ գիտի, ալամ գիտի, իմն ես տյու:
"
ԿՈՄԻՏԱՍ,ԳԱՐՆԱՆ ԳՈՒԹԱՆ,"
	(Քաղհանի երգ)

	 

	Գարնան գութան հանեցի,

	        Յա՛ր, նա՜յ, նա՜յ, նա՜յ, նա՜յ, նա՜յ,

	Արտը բամբակ ցանեցի,

	        Սոնա՛ յար, նա՜յ, նա՜յ, նա՜յ,

	Ամառ եկավ, քաղն ելավ,

	        Յա՛ր, նա՜յ, նա՜յ, նա՜յ, նա՜յ, նա՜յ,

	Քաղհանավոր ճարեցի,

	        Սոնա՛ յար, նա՜յ, նա՜յ, նա՜յ,

	 

	Քաղհան կանեմ հո՝ բարով,

	Տոլմա կեփեմ բիբարով,

	Աշնան անի լավ օրեր,

	Բամբակ քաղեմ նուբարով:

	 

	Բեռնեմ սայլը, սար հանեմ,

	Սար հանեմ ու տուն տանեմ,

	Դուրս գա չարի չար աչքը,

	Ձմեռ հանգիստ օր անեմ:
"
ԿՈՄԻՏԱՍ,ՉԵՄ ԿՐՆԱ ԽԱՂԱ,"
	Չե՛մ, չե՛մ, չե՛մ կրնա խաղա,

	Վարդ կոշիկս կճռճռա,

	Անոթի փորս կղռղռա,

	Կեսուրս կգա կվռվռա:

	 

	Չե՛մ, չե՛մ, չե՛մ կրնա խաղա,

	Սևասուգ սիրտս կդողդողա,

	Լացից աչքս կմրմռա,

	Չար կեսուրս կբռբռա:

	 

	Չե՛մ, չե՛մ, չե՛մ կրնա խաղա,

	Ջահել-ջիվան դոշիս դաղ ա,

	Լաչառ տալս կճղճղա,

	Տեքրակինս կբղբղա:

	 

	Չե՛մ, չե՛մ, չե՛մ կրնա խաղա,

	Քավթառ յարս կծու սոխ ա,

	Ի՞նչ եղավ քեզ, ա՛յ շեկ տղա,

	Ես քո սիրուց հալ-մաշ եղա:
"
ԿՈՄԻՏԱՍ,ԷՆ ԴԻԶԱՆ,"
	Էն դիզան, պետ-պետ դիզան,

	        Տեսե՛ք, էն ո՞րն է:

	-էն դիզան, պետ-պետ դիզան՝

	        Գեղի համբերքն է:

	 

	Կաքըվներ կղկղալեն՝

	        Տեսե՛ք, էն ո՞րն է:

	-Կաքըվներ կղկղալեն՝

	        Էն երիցներն է:

	 

	Ճնճուղներ ճլվլալեն՝

	        Տեսե՛ք, էն ո՞րն է:

	-Ճնճուղներ ճլվլալեն՝

	        Էն տիրացուքն է:

	 

	Էն միջի հաստագերան

	        Տեսե՛ք, էն ո՞րն է:

	-Էն հաստագերան՝

	        Թագվորի հերն է:

	 

	Էն քուլա բամբակն ի ծակ՝

	        Տեսե՛ք, էն ո՞րն է:

	-Էն քուլա բամբակն ի ծակ՝

	        Թագվորի մերն է:

	 

	Էն արև, երկնուց արև՝

	        Տեսե՛ք, էն ո՞րն է:

	-Էն արև, երկնուց արև՝

	        Մեր թագվորն է:

	 

	Էն լուսին ամպերի տակ՝

	        Տեսե՛ք, էն ո՞րն է:

	-Էն լուսին ամպերի տակ՝

	        Մեր թագուհին է:

	 

	Շունն եկավ պարկն ի բերան՝

	        Տեսե՛ք, էն ո՞րն է:

	-Շունն եկավ պարկն ի բերան՝

	        Գեղի գզիրն է:
"
ԿՈՄԻՏԱՍ,ԼՈՒՍՆԱԿՆ ԱՆՈՒՇ,"
	Լուսնակն անուշ, հովն անուշ,

	        Վա՜յ, լե՛, լե՛, լե՛, լե՛,

	        Վա՜յ, լո՛, լո՛, լո՛, լո՛.

	Շինականի քունն անուշ:

	        Երնեկ էն օրեր,

	        Որ կելնենք սարեր:

	 

	Ծագեց լուսնակ երկընուց.

	Հովըվի փողն էր անուշ:

	 

	Հոտաղն եզներ կարածա,

	Մաճկալ պառկեր՝ քունն անուշ:

	 

	Դաշտեր, ձորեր մնջեր են,

	Ջրեր գլգլան՝ ձենն անուշ:

	 

	Հավքեր թռան իրենց բուն,

	Բլբուլի տաղն էր անուշ:

	 

	Անմահական հոտ բուրեր.

	Քաֆուր վարդի հոտն անուշ:
"
ԿՈՄԻՏԱՍ,ԼՈՒՍՆԱԿԸ ՍԱՐԻ ՏԱԿԻՆ,"
	Լուսնակը սարի տակին,

	        Յա՛ր, յա՛ր.

	        Յա՛ր, նա նա՛յ, նա՛յ, նա՛յ, նա՛յ,

	        Նա՛յ, նա նա՛յ, նա՛յ, նա՛յ, նա՛յ.

	Մամուռը քարի տակին.

	        Յա՜ր.

	        Յա՜ր, նա նա՜յ, նա՛յ, նա՜յ, նա՜յ,

	        Նա՜յ, նա նա՜յ, նա՜յ, նա՜յ, նա՜յ:

	Ես իմ յարին կարոտ եմ,

	        Յա՛ր, յա՛ր.

	        Յա՛ր, նա նա՛յ, նա՛յ, նա՛յ, նա՛յ,

	        Նա՛յ, նա նա՛յ, նա՛յ, նա՛յ, նա՛յ.

	Քան վարդ ու մանուշակին:

	        Յա՜ր.

	        Յա՜ր, նա նա՜յ, նա՛յ, նա՜յ, նա՜յ,

	        Նա՜յ, նա նա՜յ, նա՜յ, նա՜յ, նա՜յ:

	 

	Աչքս գցել եմ սարին,

	Ոտքս տվել լեռ քարին.

	Երթա ու էլ ետ չգա

	Քեզ զինվոր գրած տարին:

	 

	Կանգնեմ սարին ու քարին,

	Գիր գրեմ ղարիբ յարին.

	Արցունքով գրեմ, կանչեմ,-

	Աղու կտրի ըսենց տարին:
"
ԿՈՄԻՏԱՍ,ԽՈՒՄԱՐ,"
	(Հարսանեկան կատակ-պարերգ) 

	 

	Խումար պառկե երես բաց,

	Հո՛պ, հո՛պ, հո՛պպըտա, դըմբա՛.

	Դեղին կարպետ, բմբուլ բարձ:

	Հո՛պ, հո՛պ, հո՛պպըտա, դըմբա՛.

	Հե՜յ, հե՜յ, լավն է, հե՜յ, հե՜յ, լավն է,

	Հե՜յ, հե՜յ, լավն է, հե՜յ, հե՜յ, լավն է:

	 

	Անուշ քնե՝ երես բաց,

	Սահակն եկավ՝ խելք գնաց:

	 

	Հաջոնց բակն էր ղալդըրմա,

	Աշնան թոխլին ղավուրմա:

	 

	Խաբար տարեք ըռեսին,

	Աղջիկ բերե վեր մսին:

	 

	Հավարն ընկավ ըռեսին,

	Գյադեք թափան վեր մսին:

	 

	Հերոն ուտեր, գիրանար,

	Մկոն խմեր, ուրխանար:

	 

	Հաջոնց կալը բելերպար,

	Խումար մեջը կխաղար:

	 

	Ծամեր թալուկ յուր հետև,

	Կթռվռեր շատ թեթև:

	 

	«Հաստատ մնա մեր Հաջին,

	Որ պահե մեր նոր փեսին»:

	 

	Գարնան բացվավ նոր լալա,

	Խումար բերավ ջուխտ բալա:

	 

	Աչքդ լո՜ւյս, Հաջի՛ աղա,

	Թոռներուդ հալա՛վ արա:
"
ԿՈՄԻՏԱՍ,"ԿԱՆՉՈՒՄ ԵՄ, ՅԱՐ, ԱՐԻ","
	Կանչում եմ, յա՜ր, արի՛, յա՜ր, արի՛, յա՜ր,

	Սևավոր, մութն ընկավ, տո՛ւն, արի՛, յա՜ր,

	Մեր դռան խնկի ծառ, յա՜ր, արի՛, յա՜ր,

	Խնձոր գցեմ դու տար տուն, արի՛ յա՜ր:

	 

	Ի՞նչ էլավ քո գալըդ, յա՜ր, արի՛, յա՜ր,

	Տուն արի մութն ընկավ, անջիգյար յա՜ր,

	Ձեր դռան չինարի ծառ, յա՜ր, արի՛, յա՜ր,

	Խաս մինթանեդ եկ, տար, անջիգյար յա՜ր:

	 

	Շուտ արի, սեր անենք, յա՜ր, արի՛, յա՜ր,

	Թե չգաս, սև ըլնես, անջիգյար յա՜ր,

	Մեր դռան նշի ծառ, յա՜ր, արի՛, յա՜ր,

	Ոսկի մատնիքդ տար, անջիգյար յա՜ր:
"
ԿՈՄԻՏԱՍ,ՍԱՐԵՐԻ ՎՐՈՎ ԳՆԱՑ,"
	Սարերի վրով գնաց,

	        Յա՜ր, յա՜ր,

	        Արոտով, արոտով,

	        Յարիս կարոտով:

	Իմ յարը խռով գնաց,

	        Յա՜ր, յա՜ր,

	        Մնացիր, մնացիր,

	        Զինվոր գնացիր:

	 

	Ո՛չ լոր էլավ, ո՛չ կաքաց,

	        Յա՜ր, յա՜ր,

	        Արոտով, արոտով,

	        Յարիս կարոտով.

	Ձեռնես թռնելով գնաց,

	        Յա՜ր, յա՜ր,

	        Մնացիր, մնացիր,

	        Զինվոր գնացիր:

	 

	Ծաղիկ ես հոտով-մոտով,

	        Յա՜ր, յա՜ր,

	        Արոտով, արոտով,

	        Յարիս կարոտով:

	Եկավ անցավ իմ մոտով,

	        Յա՜ր, յա՜ր,

	        Մնացիր, մնացիր,

	        Զինվոր գնացիր:

	 

	Աչքս տեսավ՝ սիրեցի,

	        Յա՜ր, յա՜ր,

	        Արոտով, արոտով,

	        Յարիս կարոտով:

	Ու մնացի կարոտով,

	        Յա՜ր, յա՜ր,

	        Մնացիր, մնացիր,

	        Զինվոր գնացիր:
"
ԿՈՄԻՏԱՍ,"ԵՐԻ՛, ԵՐԻ՛, ԵՐԻ՛ ՋԱՆ","
	Էս գիշեր լուսը տեսա,

	        Երի՛, երի՛, երի՛ ջան,

	Իմ յարը դուսը տեսա,

	        Երի՛, մարալո՛, ջեյրա՛ն,

	Ելել էր, ուխտ էր գալի,

	        Երի՛, երի՛, երի՛ ջան,

	Հրացանն ուսը տեսա,

	        Երի՛, մարալո՛, ջեյրա՛ն:

	 

	Էն սարեն մարդ ա գալի,

	        Երի՛, երի՛, երի՛ ջան,

	Սարը կրակ ա տալի,

	        Երի՛, մարալո՛, ջեյրա՛ն,

	Առաջս աղլուխ բացավ,

	        Երի՛, երի՛, երի՛ ջան,

	Իմացա՝ վարդ ա տալի,

	        Երի՛, մարալո՛, ջեյրա՛ն:
"
ԿՈՄԻՏԱՍ,ՓԵՍԻՆ ԳՈՎՔԸ,"
	Մեր թագվորն էր խաչ,

	Խաչվառ խաչ ու մաչ,

	Պսակն էր կարմիր,

	Արևն էր կանաչ:

	 

	Մեր թագվորն էր խաչ,

	Խաչվառ խաչ ու մաչ,

	Շապիկն էր կարմիր,

	Արևն էր կանաչ:

	 

	Մեր թագվորն էր խաչ,

	Խաչվառ խաչ ու մաչ,

	Չուխան էր կարմիր,

	Արևն էր կանաչ:

	 

	Մեր թագվորն էր խաչ,

	Խաչվառ խաչ ու մաչ,

	Շալվարն էր կապույտ,

	Արևն էր կանաչ:

	 

	Մեր թագվորն էր խաչ,

	Խաչվառ խաչ ու մաչ,

	Գոտին էր կարմիր,

	Արևն էր կանաչ:

	 

	Մեր թագվորն էր խաչ,

	Խաչվառ խաչ ու մաչ,

	Գուլպան էր նախշուն,

	Արևն էր կանաչ:

	 

	Մեր թագվորն էր խաչ,

	Հայոց խաչ ու մաչ,

	Ձիուկն էր հրեղեն,

	Թագվորն էր վրեն:
"
ԿՈՄԻՏԱՍ,"ՔԵԼԵՐ, ՑՈԼԵՐ","
	Քելեր, ցոլեր իմ յարը,

	        Արևի տակին

	Քելեր, ցոլեր իմ յարը:

	        Սարի սովոր,

	        Մեն-մենավոր,

	        Շեկ տղա,

	        Շող արեգակ,

	        Թո՛ղ արեգակ,

	        Ե՛կ, տղա:

	 

	Քելեր, ցոլեր իմ յարը,

	        Աղբյուրի ակին

	Քելեր, ցոլեր իմ յարը:

	        Կանաչ առվով,

	        Ճանաչ առվով,

	        Ե՛կ, տղա,

	        Բաղովն արի,

	        Շողովն արի,

	        Շեկ տղա:

	 

	Քելեր, ցոլեր իմ յարը,

	        Գերանդին ուսին՝

	Քելեր, ցոլեր իմ յարը:

	        Հով ծառի տակին,

	        Զով ծառի տակին,

	        Ե՛կ, տղա.

	        Հունձ ես արել,

	        Քրտինք դառել,

	        Շեկ տղա:

	 

	Քելեր, ցոլեր իմ յարը,

	        Ջա՜ն, աչք ի լուսին՝

	Քելեր, ցոլեր իմ յարը:

	        Հով է, քնիր,

	        Զով է, քնիր,

	        Ե՛կ, տղա,

	        Հունձ ես արել,

	        Շատ բեզարել,

	        Շեկ տղա:
"
ԿՈՄԻՏԱՍ,ՀԱԲՐԲԱՆ,"
	(Զուգերգ) 

	 

	Տղա.

	            Հաբրբա՛ն:

	 

	Աղջիկ.

	            Ջանե՜, ջա՜ն:

	 

	Տղա.

	            Սիրել եմ սերն երեսին,

	            Անթառամ թերն երեսին.

	            Ով իմ սիրունն ինձ չի տա,

	            Աստըծու կերն երեսին:

	 

	Աղջիկ.

	            Հաբրբա՛ն:

	 

	Տղա.

	            Ջանե՜, ջա՜ն:

	 

	Աղջիկ.

	            Սարի թրթնջուկ թազա.

	            Մեղր ու շաքար քեզ մազա,

	            Ինձ պես նազանի աղջիկ,

	            Քեզ պես տղին ո՞նց սազա:

	 

	Տղա.

	            Պզտի՛կ աղջիկ, համ ունիս,

	            Չորեք դիմաց ծամ ունիս.

	            Խունջիկ-մունջի մի՛ անի,

	            Ինձ առնելու կամ ունիս:

	 

	Աղջիկ.

	            Գութանը հոլա, հոլա,

	            Գութանիդ տակը քոլ ա.

	            Քանի գժություն անես,

	            Քեզի առնողը տոլ ա:

	 

	Տղա.

	            Ձեր տան տակի վար կանեմ,

	            Չար ագռավին քար կանեմ,

	            Թող իմ սիրածն ինձի տան,

	            Գժությունս թարկ կանեմ:

	 

	Աղջիկ.

	            Ջուրը իր ճամփով կերթա,

	            Ցողածը վարդի թերթ ա.

	            Ինձ սիրող կտրիճ տղեն

	            Հազարի մեջ մի բերդա:

	 

	Տղա.

	            Բուսել ես բաղի միջին,

	            Շամամի թաղի միջին.

	            Գիշեր-ցերեկ միալար

	            Դու ես իմ խաղի միջին:

	 

	Աղջիկ.

	            Աշուղի պես խա՛ղ ասա,

	            Բլբուլի պես տա՛ղ ասա.

	            Ինչքան որ գովես՝ արժեմ,

	            Իմ մոր գովակա՛ն փեսա:
"
